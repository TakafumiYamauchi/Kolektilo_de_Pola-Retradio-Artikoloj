{"url": "http://esperanto.china.org.cn/2015-02/16/content_34839924.htm", "title": "Elpensita organo de UEA leteris al Putin", "published": "2015-02-16 00:00:00", "content_text": "En nefermita letero adresita al prezidento Putin, \"rusia sekcio\" de laborgrupo de UEA pri Esperanto en la BRICS-landoj rakontas pri la utilo de Esperanto kiel neŭtrala komunikilo. Tamen tia laborgrupo ne ekzistas, kaj la sendintoj de la letero ne interkonsiliĝis kun gvidorganoj de UEA.\n\nLa letero al Putin\n\nLa nefermita letero estas datita la 9-an de februaro 2015, kaj listigas proponojn kiuj laŭ la sendintoj povos igi Esperanton same populara en Rusio kiel la angla estas nun. La letero estis sendita ĝuste nun, ĉar Rusio ĉi-jare prezidas la grupon BRICS (Brazilo, Rusio, Barato, Ĉinio kaj Sud-Afriko), klarigas Mikaelo Ĉertilov, vic-prezidanto de Rusia Esperanto-Unio, la landa sekcio de UEA en Rusio.\n\nKrom la nomo de Mikaelo Ĉertilov, sub la letero troviĝas kvin pliaj nomoj de la membroj de \"rusia sekcio\" de laborgrupo de UEA pri Esperanto en la BRICS-landoj. Du el la membroj de la \"rusia\" grupo loĝas en Krimeo, kiu laŭ Unuiĝintaj Nacioj kaj sekve laŭ UEA ne apartenas al Rusio. Tio tamen ne estas problemo, laŭ Mikaelo Ĉertilov:\n\nMikaelo Ĉertilov:\n\n–En la laborgrupo povas partopreni iu ajn ruslingva esperantisto. Ekzemple ankaŭ vi. Do el tio tute nenio sekvas pri la agnosko aŭ malagnosko. Neniu oficiala sinteno de REU, kiel politike neŭsetrala asocio povas esti. Sed memkompreneble ke REU kiel oficiale registrita asocio en Rusio baziĝas sur aktualaj realoj kaj rusiaj leĝoj, laŭ kiuj la Krimea respubliko eniras en Rusia Federacio.\n\nDo, REU en la praktiko agnoskas la apartenon de Krimeo al Rusio, eĉ se ĝi ne faras tion eksplicite. Sed pli mirinda estas la fakto, ke nenie en oficialaj dokumentoj de UEA troviĝas ajna mencio pri \"laborgrupo pri Esperanto en la BRICS-landoj\", des malpli pri ia \"rusia sekcio\" de tia laborgrupo.\n\nLibera Folio:\n\nĈu efektive ekzistas tia laborgrupo de UEA kaj ĝia sekcio en Rusio? Se jes, kiam ĝi estis fondita kaj kiu estras gin?\n\nMikaelo Ĉertilov:\n\nJes, vidu jen. Ĝi aperis en julio-aŭgusto de 2014. La gvidanto estas Renato Corsetti. Mi estas komisiito de REU reprezenti la landan asocion en ĝi. Mi kolektis propran teamon en Rusio, kiu interalie preparis la leteron.\n\nLa koncerna informo en la UEA-vikio tamen nenion diras pri ekzisto de laborgrupo. Responde al demando de\n\nLibera Folio\n\nla asertata estro de la laborgrupo, Renato Corsetti, rakontas, ke li ja faris proponon pri la temo al la estraro de UEA:\n\nRenato Corsetti\n\n: –Post kuraĝigaj reagoj de la ĉina landa asocio, mi informis UEA-n pri la laboro kaj petis ĉu oni povas aranĝi kunvenon en la UK en Lilo samnivele kiel la kunvenoj de la aliaj kontinentaj komisiono. La estraro de UEA estas pritraktanta la aferon nun. Se la agado antaŭeniras, ĉefe per engaĝiĝo en la agado ankaŭ de la landaj asocioj de Suda Afriko kaj Barato, mi intencus proponi al la estraro kaj komitato en Lilo voĉdoni pri la oficiala starigo de nia eksperimenta labor-grupo, kiu intertempe stariĝas kaj fortiĝas.\n\nDo, unuflanke ekzistas laborgrupo, aliflanke la estraro de UEA dum la Universala Kongreso en Lillo en julio 2015 eble ricevos proponon pri oficiala starigo de la laborgrupo. Sed en la \"rusia sekcio\" de la oficiale ankoraŭ neekzistanta laborgrupo de UEA jam membras du loĝantoj de Krimeo.\n\nLibera Folio\n\n: En la rusia sekcio de la laborgrupo membras esperantistoj el Krimeo, kiu laŭ UN ne estas parto de Rusio. Ĉu tio ne estas problema el la vidpunkto de UEA, kiu ja estas en oficialaj rilatoj kun organoj de UN?\n\nRenato Corsetti\n\n: –Mi vere devas diri, ke mi eĉ ne pensis pri la internacijura situacio de Krimeo. Se tio estas problemo, mi respondecas pri tio. Ĉiuokaze ni estas en la entuziasma komenco de agado, pri kiu ni esperas, ke ĝi evoluos kaj plene oficialiĝos kaj alportos al Esperanto iom da progreso sub la ŝildo de UEA.\n\nMikaelo Ĉertilov konfirmas al\n\nLibera Folio\n\n, ke li ne diskutis la leteron kun iuj gvidorganoj de UEA antaŭ ol sendi ĝin. Sed laŭ li tio fakte ne necesis.\n\nMikaelo Ĉertilov\n\n: –Tio estas laborgrupo. Kaj ni skribas nome de la laborgrupo. Ni ne skribas nome de gvidorganoj de UEA. Sed la estraranoj de REU partoprenis en la redaktado. La letero ne estas \"oficiala\" letero de UEA aŭ REU. Ĝi ne estas skribita sur oficialaj blanketoj de tiuj organizaĵoj, sur ĝi ne estas sigeloj de tiuj organizaĵoj kaj ĝin ne subskribis prezidantoj de UEA aŭ REU. Mi ripetas, ke la letero estas nome de la laborgrupo por Rusio, kies nomoj estas listigitaj en la letero mem.\n\nLaŭ Osmo Buller, ĝenerala direktoro de UEA, evidentas, ke Mikaelo Ĉertilov ne havis la rajton sendi la leteron nome de UEA, des pli, ke la nomita laborgrupo oficiale ne ekzistas:\n\nOsmo Buller\n\n: –Ne ekzistas tia laborgrupo kaj sekve ankaŭ ne ties landaj sekcioj. Oni ja planas okazigi en la UK en Lilo kunsidon pri agado en la BRICS-landoj, el kio povus rezulti elekto de laborgrupo aŭ komisiono.\n\nLibera Folio\n\n: Du el la membroj de la rusia laborgrupo, kies nomoj aperas sub la letero, loĝas en Krimeo. Sekve la letero nome de UEA agnoskas la apartenon de Krimeo al Rusio. Ĉu tio akordiĝas kun la oficiala sinteno de UEA?\n\nOsmo Buller:\n\n–Ĉar UEA ne agnoskas la leteron, ankaŭ pri tiu demando ĝi ne validas por esprimi la sintenon de UEA. Pri landoj kaj iliaj limoj UEA sekvas la decidojn de UN.\n\nLibera Folio\n\n: Ĉu la gvidorganoj de UEA entreprenos ajnajn paŝojn lige kun la letero?\n\nOsmo Buller\n\n: –Sendube la Estraro esploros la aferon, sed mi ne anticipas ĝiajn decidojn.\n\n(el\n\nLibera Folio\n\n)\n\nRedaktoro: Niu Xueqin\n\nIpernity: El Popola Chinio", "author": null, "categories": ["E"], "audio_links": null}
{"url": "http://esperanto.china.org.cn/2015-05/04/content_35483372.htm", "title": "Nepalaj esperantistoj petas helpon", "published": "2015-05-04 00:00:00", "content_text": "Damaĝo post la tertremo. Foto: Krish Dulal CC BY-SA 4.0\n\nLaŭ oficialaj informoj almenaŭ 6.000 homoj mortis kaj 14.000 estis vunditaj pro la severa tertremo en Nepalo la 25-an de aprilo. Laŭ Nepala Esperanto-Asocio neniuj esperantistoj mortis aŭ estis severe vunditaj. La asocio nun kolektas monrimedojn por laŭeble helpi al la viktimoj.\n\nLibera Folio\n\npublikigas leteron de Bharat Kumar Ghimire.\n\nKiel vi ĉiuj scias, nia lando estis frapita de forta tertremo en pasinta sabato kaj kaŭzis morton de miloj da homoj kaj damaĝis neimageble multe da konstruaĵoj. Postskuado daŭris kaj daŭras kaj homoj devis dormi ĝis hodiaŭ sub la ĉielo. Pro la pluvo, la vivo estas terura por tiuj kiuj eskapis la morton.\n\nPreskaŭ ĉiuj domoj estis damaĝitaj, sed multaj en Katmanduo estas bonŝance ankoraŭ enloĝeblaj. Postskuado kaŭzis problemon por savi la viktimojn.\n\nLa epicentro de la tertremo estis Barpa, ĉirkaŭ 80 kilometrojn norde de Katmanduo. La plej bela loko en la mondo. Riĉa je kulturo, naturo kaj biodiverseco. Barpa estas nun tute detruita. Preskaŭ duono de la loĝantoj mortis kaj ĉiuj domoj estis tute detruitaj. Simila situacio estas en multaj vilaĝoj en la regiono.\n\nLa dua plej difektita distrikto estas Sindupalĉok, alia montara distrikto. Milo da homoj mortis kaj miloj iĝis senhejmuloj. Ili ne havas tendojn por dormi kaj nenion por manĝi. Trinkakvo estas grandega problemo. En lokoj kie amaso da homoj loĝas en unu loko, nun epidemio komenciĝas. Preskaŭ ĉiuj lernejoj ekster la valo estis detruitaj.\n\nAlia kortuŝa afero estis, ke multaj atendis sub la ruinoj por la savado. Sed pro manko de teknologio kaj de sperta homforto oni ne povis fosi ĝustatempe. Multaj atendante savadon eble mortis. Ĝis hodiaŭ kelkaj vivantaj homoj estis savitaj de la spertuloj enlandaj kaj eksterlandaj. Oni suspektas ke milo da homoj atendis/atendas savadon sub la detruitaj konstruaĵoj.\n\nLa vivoj de infanoj, maljunuloj kaj gravedaj virinoj estas tre mizeraj. La gravaj mondaj heredaĵoj en Katmanduo estas tute detruitaj kaj aspektas kiel ruinoj. Ni elĉerpiĝis tiel ke ni ne povas stariĝi.\n\nNepala Esperanto-Asocio, kiel landa asocio de UEA, sentas respondecon kaj devon fari ion por la viktimoj en tiu ĉi terura momento en nia lando.\n\nLaŭ ĝisnuna informo, neniuj esperantistoj severe vundiĝis aŭ mortis en la katastrofo. Tio almenaŭ estas bona novaĵo. Sed la tuta homaro ploras je la bedaŭrinda kaj terura katastrofo. Do, ni petas al ĉiuj enlandaj kaj eksterlandaj esperantistoj helpi per mona donaco, sendante al nia UEA-konto aŭ rekte al la konto de nia asocio. La mono estos uzata laŭbezone al la viktimoj. Nia eta helpo estos grava por suferantoj.\n\nJen la kontodetaloj:\n\nĈe UEA: Nepala Esperanto Asocio, neea-j\n\nBankkonto: Nepala Esperanto Asocio, Himalayan Bank Limited, Tridevi Margh, Kathmandu. Konto: 01900061100018, Swift-kodo: HIMANPKA\n\nLa nomoj de donacintoj aperos kun la sumo kiun li aŭ ŝi donacis en nia revuo, \"Montejo\". Ni informos kion ni faris/faros per la donacita sumo.\n\nFine, ni esprimas sinceran kondolencon al la familianoj de la mortintoj kaj deziras fruan resaniĝon al la vunditoj. Ni ankaŭ esperas paciencon kaj kunlaboron inter esperantistoj por trapasi tiun naturkatastrofon.\n\nBharat Kumar Ghimire\n\nĜenerala Sekretario\n\nNepala Esperanto Asocio\n\n(el\n\nLibera Folio\n\n)\n\nRedaktoro: Niu Xueqin\n\nIpernity: El Popola Chinio", "author": null, "categories": ["E"], "audio_links": null}
{"url": "http://esperanto.china.org.cn/2015-05/12/content_35549139.htm", "title": "Valle redaktos la revuon Esperanto plian jaron", "published": "2015-05-12 00:00:00", "content_text": "La estraro de UEA daŭre ne plene kontentas pri la enhavo de la revuo\n\nEsperanto\n\n, sed tamen decidis longigi la kontrakton de redaktoro Fabrício Valle ĝis la julia-aŭgusta numero 2016. Pli frue la estraro donis al la redaktoro duonjaron por plibonigi la revuon. Por la posteno de ĝenerala direktoro Martin Schäffer estos forta kandidato, se li sin anoncos, diras la prezidanto de UEA.\n\nLa renovigo de la oficiala revuo devis esti inter la prioritatoj de la nuna estraro de UEA, kaj tiucele oni en oktobro 2013 elektis Fabrício Valle kiel novan redaktoron de la revuo\n\nEsperanto\n\n. Tamen la estraro ne tute kontentis pri lia laboro dum la unua jaro, kaj decidis ne longigi la kontrakton je plia plena jaro. Anstataŭe oni anoncis provperiodon de plia duonjaro.\n\nLa decido pri plia longigo aŭ ekserĉo de nova redaktoro devis esti farita ĝis la fino de marto 2015. Iom lastmomente, la 15-an de marto, la estraro komencis enketi inter hazarde elektitaj legantoj, kion ili opinias pri la nuna enhavo de la revuo. Neniu decido estis publike anoncita dum marto nek dum aprilo.\n\nPost la Malferma Tago en la Centra Oficejo de UEA fine de aprilo ekdisvastiĝis famoj, laŭ kiuj la kontrakto de la redaktoro ja estis longigita, sed oficiala anonco ne aperis. La 1-an de majo\n\nLibera Folio\n\nankoraŭfoje kontaktis la prezidanton de UEA, Mark Fettes. Li konfirmis, ke la estraro decidis lasi Fabrício Valle daŭrigi dum plia jaro:\n\n– La decido pri la redaktoro koliziis kun aliaj tempaj premoj kaj mi ne trovis momenton por formuli anoncon pri la afero. Jes, ni proponos al Fabricio plian unujaran kontrakton, ĝis la julia-aŭgusta numero venontjare. En tiu tempo ni havos novan ĝeneralan direktoron kaj reekzamenos multajn flankojn de la organizo de UEA, inkluzive de la rolo de la revuo en la nuntempa rete kunligita mondo.\n\nLaŭ Fettes aliaj kandidatiĝoj por la posteno estos bonvenaj venontjare, post la planata trarigardo de la organizo de UEA. Tamen jam antaŭ tio necesos plibonigi la revuon, li diras:\n\n– Povus esti ke ŝanĝoj en la difino de la redaktora posteno sekvos el tio, kaj sekve ni remalfermos la postenon al nova rondo de kandidatiĝoj. Por la nuna tempo, ni taksis pli fruktodone daŭrigi la kunlaboron kun Fabrício, celante daŭran pliboniĝon en kelkaj aspektoj de lia laboro inkluzive de la legebleco de la tekstoj.\n\nLa nuna ĝenerala direktoro de UEA, Osmo Buller, emeritiĝos en februaro 2016, kaj UEA nun serĉas lian posteulon. Alia famo, disvastiĝinta post la aprila Malferma Tago, aludas ke la plej forta kandidato por la posteno estas la nuna ĝenerala sekretario de UEA, Martin Schäffer.\n\nLaŭ Mark Fettes formala kandidatiĝo ankoraŭ ne okazis.\n\n– Pri la eventuala kandidateco de Martin Schäffer por la posteno de ĝenerala direktoro, mi povas diri nur, ke li verŝajne plenumus multajn el la kriterioj, kiujn ni publike anoncis, kaj sekve li estus forta kandidato. Tamen li ankoraŭ ne formale kandidatiĝis, kaj mi scias, ke en lia kazo pezas ankaŭ familiaj konsideroj. Estas do multe tro frue por taksi la ŝancojn, ke li fariĝus la posteulo de Osmo. Ni atendas la limdaton fine de majo por vidi, kiuj estos la efektivaj kandidatoj.\n\n(el\n\nLibera Folio\n\n)\n\nRedaktoro: Niu Xueqin\n\nIpernity: El Popola Chinio", "author": null, "categories": ["E"], "audio_links": null}
{"url": "http://esperanto.china.org.cn/2015-09/24/content_36672181.htm", "title": "Ricevi repagon pro sia bona ago", "published": "2015-09-24 00:00:00", "content_text": "Iu malriĉa kamparano laboris en kampo kaj subite aŭdis kriadon kun ploro: \"Helpu, helpu!\" La kamparano rapide kuris en la direkto de kriado kaj vidis, ke iu knabo falis en la fekaĵkonservejo ĉe marĉo. Li pene savis la knabon for de la morto.\n\nChurchill\n\nEn la sekvanta tago iu sinjoro veturis per luksa kaleŝo al la kamparano kaj faris memprezentadon, ke li estas la patro de la knabo savita de li hieraŭ. La sinjoro diris: \"Mi volas responddanki vin pro via savo de mia filo.\" La kamparano respondis: \"Mi ne povas akcepti vian repagon pro mia savo de via filo.\" Ĝuste tiam la filo de tiu kamparano eliris el la domaĉo. Sinjoro demandis: \"Ĉu li estas via filo?\" Kamparano respondis: \"Jes, la mia.\" Jen fine estis interkonsento: la sinjoro kunportos la knabon urben kaj helpos lin en lernejvizitado, donante al li bonegan edukadon.\n\nAlexandre Fleming\n\nTempo flugis, kaj multaj jaroj pasis. La du knaboj jam estis plenkreskuloj kaj sukcesegaj en sia kariero.\n\nHo, iutage la filo de tiu sinjoro malsaniĝis infektite de stafilokoko kaj urĝe bezonis penicilinon kontraŭ la malsano. Jen la penicilino savis la filon de tiu sinjoro for de la morto.\n\nKaraj miaj, nun mi volas eldiri al vi: Kiuj kaj kio estis la du knaboj? La filo de tiu sinjoro estis neniu alia ol la brita ĉefministro Churchill, kaj la filo de tiu kamparano estis neniu alia ol Alexandre Fleming, la skotlanda bakteriologo, inventisto de penicilino. Alexandre Fleming estis honorita de la brita registaro per la titoloGrafo Kavaliro en 1944 kaj estis Nobel-premiita en 1945.\n\nRedaktoroj: Zhu Mingyi k Chen Ji\n\nIpernity: El Popola Chinio", "author": null, "categories": ["Lernado kaj Forumo"], "audio_links": null}
{"url": "http://esperanto.china.org.cn/2015-12/03/content_37227580.htm", "title": "Intervjuo: Ilona Koutny, la motoro de la Interlingvistikaj Studoj en Poznano", "published": "2015-12-03 00:00:00", "content_text": "D-rino Ilona Koutny, inter Zbigniew Galor kaj la vicrektoro de UAM, Marek Nawrocki, dum la tria Interlingvistika Simpozio.\n\nEn la Universitato Adam Mickiewicz (UAM), en Poznano, Pollando, ekzistas la nura funkcianta universitata postdiploma studprogramo en Esperanto en la tuta mondo: la postdiplomaj Interlingvistikaj Studoj, kiujn prof-ino Ilona Koutny gvidas ekde la komenco, en 1998. Aliaj iniciatoj ligitaj al Esperanto fojfoje okazas en la universitato, kaj bona ekzemplo de tio estas la Interingvistikaj Simpozioj, kiuj venigas fakulojn el diversaj landoj por prezenti siajn esplorojn. El Popola Ĉinio intervjuis Prof-inon Ilona Koutny tuj post la fino de la tria studsesio de la nuna grupo, okazinta fine de septembro. La sekva studsesio okazos dum la unua semajno de februaro 2016.\n\nRHZ\n\n: Ilona, bonvolu prezenti la Interlingvistikajn Studojn: kiel ili komenciĝis kaj pri kio ili temas.\n\nIK\n\n: La Interlingvistikaj Studoj startis la unuan fojon en 1998 en la universitato Adam Mickiewicz (Poznano, Pollando). La studoj estas postdiplomaj, tio signifas ke oni jam devas havi minimume bazan universitatan diplomon, kaj poste dum tri jaroj oni povas studi interlingvistikon, esperantologion kaj tiel plu. Al la programo apartenas ankaŭ la lingvistikaj bazoj, kiuj helpas al la postaj analizaj studoj de esperanto, kaj ankaŭ komunikado, ĉar internacia kaj interkultura komunikado estas la natura fono en kiu oni devas trakti Esperanton.\n\nRHZ\n\n: La studoj daŭras tri jarojn kaj estas duonĉeestaj, ĉu?\n\nIK\n\n: Ili estas tiel nomataj eksteraj studoj, tio signifas ke la gestudentoj devas aperi nur unufoje por intensa semajno en ĉiu semestro, kaj tio ebligas al ni, kursgvidantoj, prezenti la kursojn en tre konciza formo, kiu helpas poste la studentojn pli lerni hejme, kaj ankaŭ donas eblecon por ekzamenoj. Tio estas malpli agrabla parto por la partoprenantoj, ĉu ne? Sed mi pensas ke en universitato tiu ĉi restado estas la minimumo necesa, kaj krome tiu restado donas eblecon ion travivi kune, aŭskulti prelegantojn kiuj aliel ne farus universitatajn kursojn. Ni havas konatajn esperantologojn kaj lingvistojn kiuj venas, ĉi foje prof. Vera Barandovska prelegis pri interlingvistiko, István Ertl prezentis la trian periodon de esperanta literaturo, en la pasinta jaro ni gastigis profesoron Humphrey Tonkin, kiu prelegis pri nuntempaj problemoj de de esperanto-movado, ktp.\n\nNecesas ankaŭ ke la studentoj havu kontakton kun la aliaj, do tiun veran interkulturan medion. Kiel ni povus nur surpapere studi interkulturan komunikadon, se ne reale kune? Kaj ĉi tie mi devas mencii ke ne nur la prelegantoj venas de diversaj landoj, reprezentantaj universitatan nivelon de Esperantujo, sed ankaŭ la partoprenantoj venas el diversaj landoj. En la nuna grupo partoprenas 6 gestudentoj el Brazilo, tio estas tre rimarkinda afero: Brazilo estas malproksime, sed mi pensas ke la brazilaj interesiĝo, entuziasmo, ankoraŭ povas revivigi la malnovan Eŭropon. Ankaŭ el Eŭropo estas partoprenantoj: el Hispanio tri partoprenantoj, el Svedio, Serbio, Kroatio, Rusio, Ĉehio, Belgio kaj ankaŭ kelkaj el Pollando. Fakte, el 20 nur 4 estas el Pollando, do temas pri vere internaciaj studoj, kaj ili povas ekzisti dank' al entuziasmo de esperantistoj, ĉar ili veturas ĉi tien, malgraŭ ke la studoj estas pagendaj. Ĉi tie mi esprimas nian dankon al ESF (Esperantic Studies Foundation), kiu helpas per stipendioj al kelkaj gestudentoj. Menciindas ankaŭ la nova formo de varbado kiu okazis por la nuna grupo antaŭ pli ol unu jaro: Edukado.net multe helpis en tio per sia kampanjo, ankaŭ studentoj povis sinprezenti kaj tiel varbi por subteno por siaj vojaĝoj.\n\nEstas grandioza afero, ke iuj pretas veni ĉi tien, elspezi monon por studi, kaj aliflanke estas tre grava afero ke esperantologio kaj interlingvistiko havas sian lokon en universitata metiejo kiu estas unika en la mondo, dank' al la sindediĉo de la instruistoj, de la gestudentoj kaj ankaŭ de tiuj kiuj iel subtenas tiujn ĉi strebojn. Dank' al tio la studoj ekzistas de 17 jaroj kaj la nunaj gestudentoj, la 6-a grupo, estas jam en la dua jaro el la tri.\n\nD-rino Ilona Koutny kun la gestudentoj de la nuna studgrupo, septembre 2014\n\nRHZ\n\n: Ĉu por studi interlingvistikon en Poznano oni devas esti fakulo pri iu specifa temo?\n\nIK\n\n: Ne. Fakte ni akceptas ĉiujn, kiuj plenumas la postulojn: havas universitatan diplomon (pri io ajn) kaj bone parolas Esperanton, ĉar la kursoj okazas en Esperanto, kaj iom da fonaj scioj pri esperanta kulturo estas necesaj. Okazas ankaŭ ekzameneto komence de la kursoj. Niaj kursoj devas plenumi ankaŭ bazan rolon en provizo de vasta kultura kadro de Esperanto, kio fakte mankas en la formado de homoj. Pro tio dum la unuaj du jaroj oni devas lerni studobjektojn kiel esperanta literaturo, esperanta lingvistiko, movadhistorio, planlingvistiko kaj ankaŭ bazoj de ĝenerala lingvistiko kaj komunikado. Tiuj ĉi tri-jaraj studoj estas kompareblaj al la magistraj studoj por diversaj filologioj. En la tria jaro okazas specialiĝo. Unu el la ĉefaj specialiĝoj estas la instruista formado, la alia la internacia kaj interkultura komunikado, sed eblas specialiĝi ankaŭ pri tradukado aŭ pri esperanta lingvistiko, esperanta literaturo kaj interlingvistiko.\n\nRHZ\n\n: Ĉu vi pensas ke la diplomo pri interlingvistiko estas pli valora por tiuj, kiuj intencas esplori Esperanton en universitata kariero, aŭ ĝi estas pli valora por la movado mem, ĉar ni konkeris nian spacon en la universitata medio?\n\nIK\n\n: Mi pensas ke la studoj havas grandan valoron ĉefe por tiuj, kiuj mem volas ion pli seriozan fari koncerne Esperanton. Mi ĝojas, ke nia studprogramo estas unika, sed mia celo estas ke ĝi ne restu unika kaj ne formortu kun mia foriro, sed ke estu similaj fakoj en aliaj landoj, ke la partoprenantoj disvastigu la akiritajn sciojn kaj daŭrigu mian laboron. La universitata diplomo akirita en UAM povus faciligi iliajn proprajn kursojn, ekzemple nun Fernando Pita, doktoro pri latina filologio en Brazilo, venis ĉi tien kun la celo fondi poste studojn hejme. Alia ebleco, ke tiuj homoj utiligos la akiritajn konojn en la esperanto-movado, ĉar tiu bona rezervo igas ilin pli agi, instrui aŭ partopreni en iu movada aktivaĵo pli altnivele, ĉar ili havas konvenajn konojn.\n\nRHZ\n\n: Ĉu vi ŝatus diri ion alian?\n\nIK\n\n: Fakte mi multe povus diri, sed iom mallonge, ĝuste ĉar ni partoprenas ArKonEs (Artaj Konfrontoj en Esperanto), mi volas mencii ke estas efika kunlaboro de nia universitata medio kun la lokaj esperantistoj kiuj organizas la kulturan aranĝon ArKonEs. Tio unuflanke donas eblecon al niaj gestudentoj iom amuziĝi post la tutsemajna serioza studado kaj ekzameniĝado, rigardi filmojn, aŭskulti muzikon, danci, ktp., kaj samtempe mem kontribui. El inter la gestudentoj kelkaj kontribuas al la programo, kiel vi mem, Fernando Pita, Suso Moinhos, Felikso Lobo, Johano Derks, Michal Kozinski kaj el inter niaj prelegantoj kontribuis al la programo de ArKonEs Vera Barandovska-Frank, Nicolau Dols (Balearaj Insuloj), Zbigniew Galor, kiu prezentis sian novan libron (UEA en la Konscio de Esperantistoj), ankaŭ Michael Farris, mia kolego, do la kurso kontribuas al la riĉigo de tiu loka programo kaj tiel ArKonEs iĝis la plej bona aranĝo ne nur en Pollando, sed ankaŭ en la ĉirkaŭaj landoj, kiu dum apenaŭ tri tagoj, du tagoj verdire, ofertas tiom da variaj programoj kun tiom da internaciaj partoprenantoj, ke vere indas veni ĉi tien. Do mi povas diri nur ke mi invitas ĉiujn veni al ArKonEs kaj mi instigas tiujn, kiuj pli serioze interesiĝas pri esperantologio kaj interlingvistiko: pripensu ekstudi en Poznano, ĉar en 2017 ni havos denove novan grupon. Ĝis revido!\n\nPor pliaj informoj pri Interlingvistikaj Studoj en Poznano, oni povas viziti ĝian retejon: http://www.staff.amu.edu.pl/~interl/interlingvistiko/\n\nStudentoj dum la laste okazinta studsesio, en septembro.\n\nRedaktis Rafael Henrique Zerbetto\n\nIpernity: El Popola Chinio", "author": null, "categories": ["E"], "audio_links": null}
