{"url": "https://scivolemo.wordpress.com/2020/01/29/mi-vizitis-la-naturhistorian-muzeon/", "title": "Mi vizitis la naturhistorian muzeon", "published": "2020-01-29 22:10:57+00:00", "content_text": "Antaŭ iom pli ol semajno mi translokiĝis al Stokholmo. Kompreneble mi estas ĉi tie por studado, sed la urbo ofertas multe pli ol nur universitaton. Akirinte abonon por la publika transportreton, mi do tuj volis esplori la urbon kaj kio estus pli bona maniero por fari tion ol per rigardi fosiliojn?\n\nLa “Naturhistoriska riksmuseet” de Stokholmo troviĝas tuj apud mia universitato, do mi jam konis la metroan stacidomon, sed malgraŭ tio, mi volis resti dum momento por rigardi la ornamaĵojn, por kiuj mi ne havas tempon kiam mi iras al la universitato. La universitata metrostacio estas ornamata per multaj citaĵoj kaj bildoj de interalie Karolo Lineo, kiu multe kontribuis al biologio, ekzemple per enkonduki la sistemon por nomi biologiajn speciojn, kiujn sciencistoj ankoraŭ uzas hodiaŭ. Estas mojose vidi kiel scienco kaj arto povas kunfandiĝi tiumaniere.\n\nPost mallonga promeno mi alvenis. La muzeo estas senkosta por ĉiuj, do mi povis tuj pluiri sen aĉeti bileton. Tio sentis iom nenatura al mi unue, sed mi ĝojas pri tio ke mi povas spontanee reveni kiam ajn mi volas sen zorgi pri la kostoj. La unua salono, kiun mi vizitis, temis pri la disvolviĝo de la vivo surtere. Kiel longtempaj sekvantoj de Scivolemo sendube rimarkis, abiogenezo kaj evoluo estas inter miaj plej ŝatataj temoj, do mi sentis min kiel infano en dolĉaĵvendejo. Post malgranda koridoro kun informoj pri la ekesto de la Tero, oni atingis la unuajn organismojn. Mi vidis stromatoliton, la restaĵo de ekosistemo el mikroorganismoj, kiuj dum generacioj vivis kaj mortis kaj formis tavolojn da roko, la plej aĝaj fosilioj. Tuj poste venis la bestoj kaj mi fieras pri tio ke la muzeo fakte montris Ediakara-faŭnon anstataŭ tuj iri al la Kambrio. Kredu min, mi amas la Kambrion, sed ĝi ne estis la komenco de la vivo surtere. Laŭ la moderna scienca kompreno, kompleksaj bestoj ekaperis dum la Ediakario, tuj antaŭ la Kambrio, kaj aspektis eĉ pli eksterteraj ol ĉio, kio vivas hodiaŭ.\n\nEn la granda salono troviĝis artefaritaj ”ekosistemoj”, montrante la malsamaj periodoj de la paleozoiko kun plantoj kaj bestoj el plasto por vidi kiel la bestoj aspektis. Ankaŭ estis fosilioj kaj elektronikaj informŝildoj por kompari. La ekosistemoj bele montris kiel ekosistemoj ŝanĝiĝis dum la tempo kaj kio restis konstanta. Mi ŝatis ĉiujn el ili, sed kelkaj detaloj estas ke ili montris Anomalocaris en la Kambrio, kiu estas vere alta sur mia listo de plej ŝatataj fosiliaj bestoj, ke ili parolis pri la transiro de fiŝoj al tetrapodoj kiel grada, nerekta procezo, ke ili montris gigantajn artropodojn apud vertebrulon kaj ke ili montris ankaŭ iomete ke plantoj havas evoluan historion, ekzemple per fosilioj el la Karbonio.\n\nMi ĝenerale tre kontentas pri tio ke la muzeo ne nur montras la malsamajn bestojn, sed ankaŭ provas instrui pri la meĥanismoj de evoluo. Estis amuza video pri kiom malrapide, fuŝe kaj malefike evoluo fakte okazas kaj estis ĉarma kolekto de skulpturoj de grupoj de eksterteruloj, kiuj montris malsamajn konceptojn el la teorio de evoluo. En la bildo videblas ekzemplo, kiu parolas pri kiel natura selektado povas krei adaptojn kontraŭ malvarmo kaj ke tio okazas sen konscie strebi al tio.\n\nLa alia duono de la salono estis por la Mezozoiko. Oni ofte nomas tiun eraon la ”tempo de dinosaŭroj”, sed ĝi kompreneble plenis je multaj bestoj. Estis la klasikaj tiranosaŭro kaj triceratopo kaj la birdoj Archeopteryx kaj la mojosa Hesperornis , sed ankaŭ nedinosaŭroj kiel flugsaŭroj, amonitoj kaj pleziosaŭro. Mi specife ŝatis la Hesperornis , kiu montris ke multaj birdoj fakte havis dentaron kaj ke la hodiaŭaj birdoj estas iom “strangaj” tiusence kaj ankaŭ la anatomio de ĝiaj kruroj estis tre interesa. La solaj kritikpunktoj, kiujn mi havas estas unue ke mi ŝatus vidi pli da plantoj, pro tio ke floroj kaj herboj disvastiĝis en la mezozoiko, kio tute transformis la ekosistemojn sur la tero kaj due ke la kolo de la pleziosaŭro estis tiom fleksebla kiel serpento, kio laŭ mia scio estas sufiĉe malnovstila reprezento de la besto, sed mi ne estas paleontologo, do mi povas erari.\n\nPost la Mezozoiko venis salono pri la evolua vojo de homoj. Malkiel multaj aliaj uloj, mi persone ne tiom interesiĝas pri homa evoluo (pro tio ke mi ŝatas bestojn, kiuj agas kaj aspektas kiel eble malplej kiel tiuj, kiujn mi vidas ĉirkaŭ mi) sed mi tamen ŝatis la salonon. Estis sufiĉe interese vidi la gradan disvolviĝon de primataj skeletoj kaj mi specife ŝatis vidi grupon de primataj skeletoj, kiuj pendis kaj grimpis en arbo. Oni vere povis vidi kiel la malsamaj skeletoj fakte estis uzataj. Ankaŭ estis kelkaj interesaj neprimataj bestoj en la salono, kiel grandega rostrulo. Vidi ĝin kaj imagi ke homoj fakte ĉasis bestojn, kiuj tiom multe pli grandis ol ili mem, vere donis al mi anserhaŭton. Eĉ pli fremda estis la modelo de birdo el la klado Phorusrhacidae . Mi estas jam tro timema por tuŝi struton, sed ĉi tiu birdo estis almenaŭ dekfoje tiom terura. Ĝi estis pli alta ol mi, relative alta homo, kaj ĝia viandmanĝanta beko estis mirinde granda. Ĝi estis vere belega birdo, sed honeste, mi ĝojas ke mi neniam vidos ĝin en la arbaro.\n\nLa sekva ekspozicio temis pri la diverseco de la vivo surtere. Oni komencis per montri la birdojn laŭ la moderna kompreno de iliaj genetikaj rilatoj. Unue venis unu el miaj plej ŝataj grupoj de birdoj, la Paleognathae , kun interalie kazuaro kaj kivio, sed estis ankaŭ kelkaj rimarkeblaj birdoj el aliaj grupoj. Pensu ekzemple pri tukano, podargo, ŝubelulo kaj diversaj buntaj birdoj nekonataj al mi. Antaŭ la ŝubekulo sidis virino, kiu pentris ĝin. Ŝi diris al mi ke ŝi estis parto de grupo, kiu iras al diversaj lokoj en Stokholmo por pentrado kaj desegnado. Mi vere ŝatis tiun ideon, ĉar ĝi estas nova maniero por interagi kun la muzeo, pri kiu mi ankoraŭ neniam pensis.\n\nPoste venis ankaŭ la malgrandaj mamuloj, kiuj estis sufiĉe interesaj, sed ne tiom kiel la grandaj mamuloj en aliaj partoj de la muzeo. Kio ja kaptis mian atenton estis la grandega kvanto de papilioj. Oni plenigis tutan muron per ili kaj ĉiu ekzemplero estis bela en sia propra maniero. Ankaŭ la ŝeloj, kiuj estis tiom abundaj ke oni metis ilin sur grandan tabulon, estis atentokaptaj.\n\nPost ĉiuj etaj bestoj venis ekspozicio pri la polusaj regionoj. Tuj kiam oni eniras, oni vidas kelkajn el la plej grandaj bestoj, kiuj ankoraŭ ekzistas: balenoj. La skeletoj estis tiom grandaj, ke oni bezonis du etaĝojn por montri ilin. Vere estis malfacile imagi ke io tia fakte povas vivi kaj ankoraŭ vivas. Krom la balenoj troviĝis ankaŭ multaj aliaj malvarmemuloj kiel rosmaro, pingvenego, blanka urso kaj tiel plu. Oni ankaŭ instruis pri la ekologio de la ekstreme malvarmaj regionoj sur la tero. Oni montris kiajn plantojn povas kreski kie, kiel balenoj migradas dum la jaro kaj kiu manĝas kiun.\n\nAnkaŭ sur la supra etaĝo estis pluraj ekspozicioj. Mi vere nur rigardis tri el kvar, ĉar la ekspozicio pri ”Homoj kiel animalo” estis vere plena je ĝenaj junaj infanoj, kiuj vere estis ekscititaj pro ĉiuj interagaj ludoj. Se oni travivis tiun salonon tamen, oni atingas ekspozicion pri mineralogio, kiu kompreneble entuziasmigis min, ĉar mi estas studento de ĥemio. Malkiel tio, kion mi atendis, oni faris multe pli ol simple montri belajn kristalojn. Oni klarigis sufiĉe multe pri la strukturo de kristaloj kaj kial ili havas la kvalitojn, kiujn ili havas. Ili havis ankaŭ sufiĉe interesan parton kie oni lernis mem distingi inter malsamaj mineraloj per simplaj testoj pri ekzemple dureco kaj magnetaj kvalitoj.\n\nKial kristaloj agas malsame depende de la agulo? Pro la ĥemia strukturo!\n\nMi naskiĝis en februaro, do ametisto estas mia naskiĝgemo. Mi rimarkis nenion.\n\nLa lastaj du salonoj temis pri biologio denove, nome ”Vivo en la akvo” kaj ”Naturo en Svedio”. Ial mi vere ŝatas akvajn bestojn. Eble temas pri tio ke vivo en la akvo okazas en tiom da malsamaj tavoloj kaj ke ĉiuj el tiuj tavoloj interagas. Ĉiukaze mi vidis multajn belajn fiŝojn kiel la stranga molao, sed ankaŭ gigantan kappiedulon.\n\nLa salono pri naturo en Svedio estis bona fino de la tago, ĉar ĝi estis belega! La unua besto de la ekspozicio estas grandega alko, kiu estas nomata ”la reĝo de la arbaro” en Svedio. Vere ĉiu besto en salono estas belega kaj oni bone provis imiti la naturan konduton. Tio videblas specife kiam oni rigardas la birdojn. Unu manĝas sian predon, dum la aliaj interagas unu kun la alia. Kvankam Svedio ne estas mia lando en la senco ke mi naskiĝis ĉi tie, mi vere ŝatis kiom bele la muzeo montras sian propran landon. Facilas rakonti ion interesan pri io fremda kaj stranga (mi certe kulpas pri ĉi tio), sed se oni rigardas sufiĉe detale, oni rimarkas ke eĉ la bestoj, kiujn oni vidis ekde onia infanaĝo havas tiom da interesaj sekretoj. Indas lerni pri sia propra naturo kaj ami ĝin, por ke oni povu bone prizorgi ĝin.\n\nĜenerale, mi estas tre pozitiva pri la muzeo. Estas kelkaj etaj aferoj, kiujn mi ŝatus vidi iomete malsame, sed multaj el ili estas bazitaj nur sur mia propra gusto. Mi ja ŝatus vidi pli da laborantoj en ĉiu salono, kiun oni facile rekonas. Estis gviditaj itineroj, sed mi ne kuniris kun unu el tiuj, pro tio ke mi preferis rigardi ĉion je mia propra rapideco kaj pro tio ke mi ne volis esti en grupo de hazarduloj, kiuj verŝajne havus tute malsamajn preferojn rilate al la prezento. Mi tute komprenas tamen ke krei muzean ekspozicion estas nekredeble malfacila afero kaj mi estis surprizita de tiom da malsamaj aferoj. Estas vere nekredeble ke ĉi tia muzeo eblas kaj ke ĝi eĉ estis senkosta. Por pli da informoj pri la muzeo, vizitu la retpaĝon: https://www.nrm.se/", "author": "Frank van Hertrooij", "categories": ["Bestoj", "Ĥemio"], "audio_links": null}
{"url": "https://scivolemo.wordpress.com/2020/07/24/la-mirinda-historio-de-plantoj/", "title": "La mirinda historio de plantoj", "published": "2020-07-24 09:00:00+00:00", "content_text": "Kiam oni pensas pri pratempaj organismoj, oni facile distriĝas de bestoj. La grandaj steluloj kiel trilobuloj, dinosaŭroj kaj mamutoj estas bestoj kaj la geologia temposkalo estas grandparte bazita sur bestaj fosilioj. Tio unuflanke havas sencon, pro tio ke la historio de bestoj sur la Tero rekte rilatas al nia propra deveno kaj evoluo, sed aliflanke ĝi ellasas gravegajn partojn de la historio. La bazo de preskaŭ ĉiuj ekosistemoj estas plantoj kaj tiuj ekosistemoj evoluas pro tio ke la plantoj evoluas. Kiel aspektis la mondo antaŭ herboj ekzistis, aŭ antaŭ arboj ekzistis? Aldone, plantoj havas tute malsamajn vivstilojn ol la plejparto de bestoj, kio signifas ke ili spertas tute malsamajn evoluajn premojn. Ili ne simple povas formarŝi kiam io ne plaĉas al ili kaj tio vere metas la forton de evoluo en novan perspektivon. Verdire, kiam oni rigardas la historion de la Tero el la perspektivo de plantoj, oni vidas tute malsaman rakonton, sed kiel tiu rakonto komenciĝis?\n\nEndosimbiozo La unua granda paŝo en la historio de plantoj okazis en la maro antaŭ pli-malpli 1-2 miliardoj da jaroj, longe antaŭ la origino de rekoneblaj plantoj. En tiu tempo jam ekzistis unuĉelaj organismoj, kiuj povis uzi fotosintezon por kapti kaj uzi la energion de la Suno. Tiuj organismoj nomiĝis cianobakterioj kaj ilia grupo ankoraŭ estas reprezentata hodiaŭ. En tiu tempo ekzistis ankaŭ unuĉelaj eŭkariotoj, pli kompleksaj organismoj, kies ĉeloj havas ĉelkernon. Kelkaj el tiuj eŭkariotoj poste gvidus al bestoj, fungoj kaj aliaj eŭkariotaj grupoj, sed kelkaj prenis alian vojon. Ili ekuzis fotosintezon. Iam, aŭ eble plurajn fojojn, eŭkariota ĉelo enigis cianobakterion, eble por konsumi ĝin, sed ial ne digestis ĝin. La cianobakterio povis pluvivi kaj eĉ reprodukti sin ene de la eŭkariota ĉelo kaj vere iĝis parto de ĝi. Tiu interago estis oportuna al ambaŭ organismoj, ĉar la bakterio estis protektata kaj la eŭkariota ĉelo ricevis senkostan manĝon de ĝi, do la ĉeloj kiuj enhavis cianobakteriojn rapide disvastiĝis. La cianobakterioj iĝis pli kaj pli simplaj dum genoj malaperis aŭ estis transportataj al la ĉelkerno de la eŭkariota ĉelo.\n\nKio restas ne plu estas sendependa organismo, sed organeto de la eŭkariota ĉelo. Ĝi estas nomata ĥloroplasto kaj donis al la eŭkariota ĉelo novan kompleksecon kaj efikecon, kiu ebligis la neeblan. La evolua branĉo de la eŭkarioto gvidis rekte al diversaj algoj kaj eĉ malrekte al brunaj algoj per sekundara endosimbiozo (sendependa eŭkarioto enigis eŭkariotan ruĝan algon). La verdaj algoj gvidis al veraj plantoj kaj estas iliaj plej proksimaj parencoj.\n\nRuĝaj algoj; Foto de Eric moody\n\nBrunaj algoj\n\nVerdaj algoj Foto de Eric Guinther\n\nPlantoj laŭ la strikta senco Foto de Bob Blaylock\n\nLa unuaj plantoj Ne ĉiu konsentas pri la ekzakta difino de plantoj, sed laŭ la plej strikta senco, plantoj estas surtera fenomeno. Maraj herboj kaj nimfeoj estas plantoj, ĉar ili devenas de plantoj, kiuj vivis surtere. Ĝenerale, aliaj plantecaj organismoj en la akvo estas algoj kaj kvankam algoj povas havi tre interesajn kvalitojn kaj gravajn rolojn en siaj ekosistemoj, la resto de ĉi tiu artikolo temos nur pri la tielnomataj embriofitoj aŭ ”terplantoj”.\n\nLa originoj de terplantoj ne estas tute klara, sed ĝi okazis iam dum la frua Paleozoiko, antaŭ pli ol 420 milionoj da jaroj. Estas pruvoj el la ordovicio (antaŭ 485-443 milionoj da jaroj) kaj eĉ la Kambrio (antaŭ 542-488 milionoj da jaroj). Dum tiu tempo, la maroj plenis je bestoj kiel kappieduloj, trilobuloj kaj fruaj vertebruloj, sed la seka tero ankoraŭ aspektis pli kiel Marso ol la Tero. La sola afero, kiu vivis tie estis kolonioj de unuĉelaj organismoj.\n\nLa ekesto de plantoj sur seka tero vere estis revolucio. Kvankam ili ne estis la unuaj organismoj, kiuj faris la paŝon de la maro sur la teron, ili estis kompleksaj kaj plurĉelaj. Tio ebligis al ili komplete ŝanĝi la surfacon de la planedo. La unuaj plantoj havis vivstilon similan al hodiaŭaj hepatikoj, antocerotoj kaj muskoj. Ekster la akvo, ili devis fronti kontraŭ tute novaj defioj kiel gravito kaj sekiĝo. Ili ne povis subteni sian propran pezon, do ili restis malgrandaj kaj malaltaj, same kiel muskoj hodiaŭ. Por elteni la sekecon, ili havis du metodojn. Kelkaj plantoj vivis nur en lokoj, kiuj restis malsekaj tuttempe, sed tio estas tre limiga. Feliĉe, venis alia novigo dum la silurio (antaŭ 444 – 419 milionoj da jaroj). Kelkaj plantoj ekhavis protektan tavolon, kiu nomiĝas ”cuticula”. Por daŭre enlasi CO 2 , la tavolo enhavas etajn porojn, kiuj nomiĝas stomoj. La planto povas fermi kaj malfermi la stomojn per specialaj ĉeloj, kio ebligas al ĝi pli bone reguli kiom da akvo ĝi perdas kompare al la CO 2 , kiun ĝi gajnas. Tiel la plantoj povis disvastiĝi eĉ pli. Preskaŭ ĉiuj plantoj de hodiaŭ havas stomojn kaj oni povas observi ilin per sufiĉe bazaj mikroskopoj.\n\nTrovi grandajn fosiliojn de plantoj el la ordovicio estas tre malfacile, sed surbaze de kiom rapide mutacioj okazas, oni povas kalkuli ke malsamaj ekzistantaj grupoj de plantoj devis havi komunan praulon en la ordovicio. Oni trovis ankaŭ mikrofosiliojn de sporoj (tiutempe semoj ankoraŭ ne ekzistis), kiujn oni ligas al fruaj plantoj. Tamen, la ordovicio okazis antaŭ longa tempo kaj planta materialo ne tiom bone konserviĝas kiel osto, specife antaŭ la ekesto de ligno. Do kvankam oni povas trovi tre fruajn fosiliojn, oni neniam trovos la unuan planton.\n\nJe la fino de la silurio okazis alia granda revolucio en la strukturo de plantoj. Pli fruaj plantoj ne povis iĝi tre grandaj, eĉ se ili provus, pro tio ke ili ne povas transporti nutraĵojn. Ili devis simple atendi ĝis la nutraĵoj el si mem difuziĝis tra la planto. La novaj vaskulaj plantoj solvis tiun problemon per krei sistemon el tuboj, kiuj igas transportadon multe pli facile. Vaskulaj plantoj konsistas el tri gravaj partoj: la radikoj, la tigo kaj la folioj. Akvo estas sorbata de la radikoj kaj fluas tra la tigo al la folioj. Survoje, eta parto de la akvo estas uzata de la planto, sed la granda plejparto vaporiĝas el la stomoj en la folioj. Tiu vaporiĝo suĉas novan akvon en la foliojn kaj kreas konstantan fluon de akvo tra la planto. La fluo de akvo okazas en specialaj histoj, kiuj nur troviĝas en vaskulaj plantoj: ksilemo kaj floemo. Ksilemo provizas akvon al la folioj kaj kunportas ĉiujn nutraĵojn, kiuj estas solvitaj en ĝi, por ke fotosintezo povu okazi. Floemo transportas la sukeron, kiu estas produktata per fotosintezo, al aliaj partoj de la planto por konservi ilin, aŭ por nutri tiujn partojn. Produktoj kiel acerosiropo povas esti farataj el la likvaĵo, kiu fluas tra la floemo.\n\nPro ilia pli kompleksa strukturo, vaskulaj plantoj sukcesis konkurenci tre efekte kontraŭ nevaskulaj plantoj kaj iĝis dominantaj en pli-malpli ĉiuj ekosistemoj sur seka tero. Vaskulaj plantoj ne nur troviĝas ĉie, sed ili kreas tute novajn terenojn. Sen vaskulaj plantoj, akvo emis flui al la oceano aŭ sinki en la teron, kunportante ĉiujn nutraĵojn, sed vaskulaj plantoj ŝanĝas tion. Ili suĉas la akvon kaj la nutraĵojn supren kaj igas ilin partopreni en la ekosistemo denove. Per tuttempe vaporigi akvon kaj sorbi CO 2 , ili eĉ povas influi la veteron kaj la klimaton. Aldone, ili simple enhavas amason de materio, kiu povas nutri aliajn organismojn. Pensu ekzemple pri kiom da nevertebruloj kaj fungoj nutras sin per falintaj folioj.\n\nArboj La plej imponaj vaskulaj plantoj estas sendube la arboj. Ili estas la plej altaj plantoj kaj pro tio profitas plej multe de la suno. Vaskulaj plantoj ne bezonis multe da tempo por atingi tian grandecon. La unuaj arboj aperis en la devonio (antaŭ 417-354 milionoj da jaroj). La plej fruaj ekzemploj similis al hodiaŭaj arboj en kelkaj sencoj, sed ankaŭ havis trajtojn, kiuj pli similas al hodiaŭaj filikoj kiel reproduktado per sporoj anstataŭ semoj. Por esti konsiderata arbo laŭ la plej strikta difino, planto devas esti alta, vivi dum pli ol jaro, havi nur unu tigon kaj sperti sekundaran dikkreskon. Tio signifas ke la planto ne nur kresku supren kaj la radikoj suben, sed ke la tigo povu plidikiĝi dum la vivo de la planto. Tio necesas por elteni la grandegajn fortojn en la tigo.\n\nEsti arbo estas grandega investo, sed ĝi certe estas valora. Hodiaŭ preskaŭ ĉiuj ekosistemoj sur seka tero estas dominataj de arboj kaj aliaj ĝenerale almenaŭ enhavas ilin. Por kompreni kial arboj estas tiom sukcesplenaj, indas pripensi kio necesas por vere mortigi arbon. Ili estas fortaj kaj nevundeblaj de la plejparto de bestoj kaj veterfenomenoj. Dum aliaj plantoj ofte nur vivas dum jaro, arboj povas travivi dum centoj aŭ eĉ pli ol mil jaroj. Alivorte, se ĉiuj arboj atingus plenkreskecon, ili bezonus produkti nur unu semon ĉiun jarcenton por esti sukcesplenaj. La vera konkursado okazas antaŭ tio. Semoj povas ne atingi taŭgan lokon por ekkreski, aŭ junaj arboj povas esti manĝataj aŭ ne ricevi sufiĉe da lumo aŭ akvon. Unu konkursas kontraŭ la alia por kreski kaj profiti de kiel eble plej da sunlumo kaj kiam ĝi iĝis sufiĉe alta, ĝi venkis la ludon.\n\nKiom gravaj arboj estas videblas kiam oni iras al arbaro. Arboj estas fonto de nutraĵoj por bestoj kaj fungoj (folioj, fruktoj, morta ligno ktp) kaj ili provizas loĝlokojn kaj konstrumaterialon. Ili igas la ekosistemon tridimensia kaj en la tropikoj eĉ ekzistas pluraj etaĝoj de arboj, inter kiuj bestoj povas salti, flugi kaj grimpi. Laste, la akvo, kiu vaporiĝas de la folioj kreas nubojn, kiuj kaŭzas la konstantan pluvadon en la tropikoj. La novigoj de arboj vere ne ŝanĝis nur la vivojn de plantoj, sed tiuj de ĉiuj organismoj.\n\nGimnospermoj Hodiaŭ estas du vivantaj grupoj de veraj arboj kaj la plej malnova estas la gimnospermoj. La plej granda branĉo de gimnospermoj estas la koniferoj, kiuj dominas en la tajgoj. Se vi loĝas en Skandinavio, Kanado aŭ Rusio kaj iras al la arbaro, vi sendube vidos ilin. La arboj estas rekoneblaj pro siaj strobiloj kaj la najlecaj folioj, kiuj ne falas regule. Kvankam la strobiloj aspektas kiel fruktoj, ili ne estas veraj fruktoj laŭ la botanika difino. Fruktoj kreskas el floroj kaj gimnospermoj ne produktas florojn. Ili ĝenerale reproduktiĝas pere de la vento kaj la strobiloj faciligas la kontakton inter la seksaj ĉeloj kaj la aero. Dum la mezozoiko, koniferoj troviĝis ne nur en la tajgoj, sed eĉ en la tropikoj. Hodiaŭ, pli efikaj arboj prenis ilian lokon kaj koniferoj travivas nur en lokoj, kiuj estas tro malvarmaj por aliaj arboj.\n\nKrom koniferoj ekzistas ankaŭ aliaj gimnospermoj, kiuj ofte estas forgesataj. Estas la ” Gingko biloba ”, kiu estas la lasta reprezentanto de sia grupo kaj nur pluvivas en ĝardenoj. Ginkoj havas belajn foliojn, kiuj ja falas. Ili montras ke malgraŭ tio ke koniferoj estas abundaj, iliaj kvalitoj ne nepre difinas gimnospermojn. Aldone estas la cikasoj, kiuj havis tre vastan distribuon dum la mezozoiko, sed hodiaŭ estas relative malgranda grupo, kiu vivas en tropikaj regionoj. Cikasoj iomete similas al palmoj aŭ felikoj, sed tiu simileco estas ŝajna. Temas pri gimnospermoj kaj tio iĝas eĉ pli klara kiam ili produktas strobilojn.\n\nGingko biloba Foto de Jean-Pol Grandmont\n\nCycas rumphii Foto de Raul654\n\nAngiospermoj La plej granda grupo de plantoj hodiaŭ, kiu enhavas la aliajn arbojn, estas la angiospermoj. Ili estas plantoj, kiuj produktas florojn kaj fruktojn kaj ili troveblas preskaŭ ĉie en la mondo. Estas indikoj, kiuj montras ke angiospermoj ekestis dum la permio, sed ili ne multe disvastiĝis kaj ne havis gravan rolon en ekosistemoj ĝis la kretaceo. Tio signifas ke ĵurasiaj dinosaŭroj kiel Brachiosaurus aŭ Stegosaurus ne manĝis fruktojn aŭ foliojn de angiospermoj kaj eĉ herboj ne ekzistis, dum kretaceaj dinosaŭroj kiel Triceratops estis ĉirkaŭataj de floroj kaj fruktoj (sed ankoraŭ ne herboj). La arbaroj de la mezozoiko vere transformiĝis de nerekonebla ekstertera pejzaĝo al pli-malpli io, kion oni povus trovi hodiaŭ. La fina venko de angiospermoj estas la rezulto de pluraj faktoroj, sed eble la plej mirinda estas ilia reprodukta strategio, kiu estas nekredeble efika.\n\nKiam plantoj floras, ili tuj kaptas atenton. Floroj plenas je signaloj kiel odoroj kaj koloroj. Kvankam ili certe estas ĝueblaj, la signaloj ne estas por vi, sed por polenantoj. Plej famaj estas abeloj, sed polenantoj povas esti ankaŭ aliaj insektoj kaj eĉ birdoj aŭ vespertoj. Multaj floroj volas logi specifan polenanton kaj uzas adaptitajn signalojn por tio. Kolibroj ekzemple preferas ruĝajn florojn kaj floroj en la genro Rafflesia odoras kiel putra viando por logi muŝojn. La polenanto profitas de la vizito al floro, ĉar ĝi ricevas nektaron, kio estas tre bona nutraĵo. La floroj profitas, pro tio ke la polenanto tuŝas la stamenojn de la floro kaj tiel liberigas polenon, kiu gluiĝas al la vizitanto. Kiam la polenanto vizitas alian floron, la polenon povas tuŝi la stigmon kaj fekundigi la inajn seksajn ĉelojn por krei semojn. Estas genia sistemo kompare al fertiligado per vento aŭ akvo, ĉar tiuj alternativoj multe dependas de hazardo.\n\nPost la polenado, la ovario ekkreskas kaj iĝas frukto. La tasko de frukto estas transporti la semojn al taŭga loko, sed kompreneble ili ne povas moviĝi el si mem. Tial fruktoj havas tre diversajn adaptaĵojn, kiuj ĉiuj funkcias tre efike. Multaj fruktoj kunlaboras kun bestoj. Beroj, ekzemple, provas logi bestojn per brilaj koloroj kaj bonaj gustoj. En la stomako, la bero malaperas, sed la semo travivas. Finfine la semo povas eliri per la ekskrementoj en tute alia loko kaj kreski tie. Aliaj fruktoj, kiel tiuj de Cenchrus longisetus havas harsimilajn partojn, kiuj povas fiksiĝi inter la haroj de besto aŭ la vestaĵoj de homo, kiuj preterpasas.\n\nAliaj fruktoj uzas la elementojn por translokiĝi. Vaste konataj estas leontodoj, kies fruktoj estas ege malpezaj kaj havas formon taŭga por esti forblovataj de la vento, sed ofte ili estas forblovataj de infanoj. Aliaj fruktoj uzas akvon por transporti sin. La nuksa nelumbo estas akvoplanto, kiu kreskigas siajn fruktojn en duonsfera ujo. Kiam la semoj estas pretaj, tiu ujo kliniĝas, por ke la fruktoj falu en la akvon kaj flosu aliloken. Ekzistas ankaŭ rakontoj pri tio ke kokosnuksoj uzas similan strategion. Kokosnuksoj flosas en sala akvo kaj tiel povus transportiĝi al foraj insuloj, sed tio ne estas tute konvinka. Estas pli kredebla ke kokosnuksoj adaptiĝis por fali el alta palmo anstataŭe kaj la distribuo verŝajne estas ĉefe pro homoj, kiuj kunportis la fruktojn en ŝipoj kiel akvofonton.\n\nTaraxacum officinale ; Foto de Michael Gäbler\n\nCenchrus longisetus ; Foto de Harry Rose\n\nNelumbo nucifera ; Foto de KENPEI\n\nPrunus spinosa\n\nHerboj Specife notinda grupo de angiospermoj estas herboj, aŭ pli specife la familio Poaceae . Nuntempe, herboj kovras signife grandan parton de la Tero kaj troviĝas en ĉiuj kontinentoj. Kelkaj specioj eĉ eltenas la frostajn kondiĉojn de Antarkto. La herboj, pri kiuj multaj homoj pensas unue estas tiuj en la gazono, sed kun ĉirkaŭ 12 000 specioj, herboj estas nekredeble diversaj. Estas herboj, kiuj estas uzataj por sportkampoj kaj kiel ornamaĵo por gazonoj, sed herboj estas eĉ pli gravaj kiel nutraĵo. La plejparto de plantoj manĝataj de homoj estas herboj, kiel tritiko, rizo kaj maizo. Eble la plej interesa herbo por homa uzo estas la malsamaj bambuspecioj, kiuj havas sennombrajn uzojn, ekzemple en nutrado de homoj kaj bestoj, konstruado de objektoj kiel ornamaĵoj kaj muzikinstrumentoj kaj eĉ en konstruado de domoj. Inter la herboj sur la piedpilka kampo kaj tiuj en la bambuaroj vere ekzistas mondo da diversecoj.\n\nMalsamaj specioj de herboj estas adaptitaj al malsamaj medioj, kio rezultas je la fakto ke Aŭstralia herbejo estas tute malsama ol Eŭropa herbejo. Ekzemplo de tiuj diferencoj estas ke malsamaj herboj povas uzi du malsamajn metodojn de fotosintezo. Antaŭ kelkaj milionoj da jaroj, kio estas vere mallonga tempo, ekestis C4-fotosintezo kaj la granda plejparto de plantoj, kiuj povas uzi tian fotosintezon estas herboj.\n\nLa molekulo al kiu plantoj kutime ligas CO 2 el la aero ne estas tre specifa kaj povas foje ligiĝi al oksigena gaso anstataŭe. Tio signifas ke plantoj devas malfermi siajn stomojn por ellasi oksigenon kaj enlasi CO 2 , sed tiam ili riskas perdi akvon tra la stomoj. C4-fotosintezo evitas tiun problemon per fari la fotosintezon en aliaj ĉeloj pli profunde en la folio. La gasoj el la aero unue sorbiĝas en alia ĉelo, en kiu neniu fotosintezo okazas. Tie la CO 2 estas ligata al alia molekulo kaj kreas la molekulon ”malaton”*. Tiu procezo ja estas specifa, do pli-malpli nur CO 2 ligiĝas. Poste la malato estas transportata al alia ĉelo kaj la CO 2 liberiĝas, kio kaŭzas ke la CO 2 koncentracio por la fotosintezo estas ege alta en tiu ĉelo. La avantaĝo de tio estas ke la planto perdas malpli da akvo tra la stomoj, sed la malavantaĝo estas ke la reuzado de malato kostas iom da energio. Tio signifas ke plantoj kun C4-fotosintezo havas avantaĝon en sekaj klimatoj, dum la kutimaj plantoj kun tiel nomata C3-fotosintezo havas avantaĝon kiam akvo estas abunda. Pro tio, oni povas atendi ke herbejoj en Aŭstralio havas pli da C4-herbojn ol ekzemple tiuj en Eŭropo.\n\n* La nomoj de C3-fotosintezo kaj C4-fotosintezo venas de la kvanto de karbonaj atomoj en la unua produkto. Malato enhavas kvar karbonajn atomojn.\n\nKonkludo Plantoj estas ofte rigardataj kiel fona afero, sed ili vere kunludis en la historio de la Tero. Ili ŝanĝiĝis kaj novigis sin tuttempe. Novaj plantoj kreis novajn ekosistemojn kaj tute ŝanĝis la planedon. Estas grave ke ni ne forgesu tion kaj kiam ni pensas pri la klimato kaj la bestoj de foraj pasintecoj, ni memoru kiom intime ligitaj tiuj aferoj estis al la plantoj de tiam.\n\nLicencoj de la bildoj: https://commons.wikimedia.org/wiki/File:Moss_Gametophytes_Sporophytes.JPG https://commons.wikimedia.org/wiki/File:Gracilaria2.JPG https://commons.wikimedia.org/wiki/File:Intertidal_greenalgae.jpg https://commons.wikimedia.org/wiki/File:Arabidopsis-epiderm-stomata.jpg https://commons.wikimedia.org/wiki/File:Gingko_biloba_JPG2b.jpg https://commons.wikimedia.org/wiki/File:Cycas_circinalis.jpg https://commons.wikimedia.org/wiki/File:Rafflesia_arnoldi_2013-12-31_21-48.JPG https://commons.wikimedia.org/wiki/File:Ripe_fruits_by_Common_Dandelion.jpg https://commons.wikimedia.org/wiki/File:Cenchrus_longisetus_flowerhead_(6914324333).jpg https://commons.wikimedia.org/wiki/File:Nelumbo_nucifera5.jpg", "author": "Frank van Hertrooij", "categories": ["La Tero", "Ĥemio"], "audio_links": null}
{"url": "https://scivolemo.wordpress.com/2020/07/24/nigraj-vivoj-gravas/", "title": "Nigraj Vivoj Gravas", "published": "2020-07-24 09:00:54+00:00", "content_text": "Post la kruela mortigo de George Floyd kaj la sekvintaj kontraŭrasismaj protestoj en Usono kaj aliloke, mi komencis pli zorge aŭskulti la voĉojn de nigruloj. La severeco de la problemo estas multajn fojojn pli granda ol mi antaŭe imagis.\n\nMi venas de Nederlando, kiu estas konata kiel tolerema lando, kaj la unua lando en la mondo kie samseksemuloj ekrajtis geedziĝi. Samtempe, la lando estas internacie kritikata pro ĝia festo de Sankta Nikolao. Dum tiu festo, Sankta Nikolao vizitas infanojn kun siaj ”Nigraj Petroj”, kiuj estas karikaturoj de nigruloj kun grandaj ruĝaj lipoj, perukoj kaj Surinama akĉento. Specife la lastajn jarojn okazis multe da progreso kaj multaj municipoj kaj la nacia televido ne plu volas elsendi tiun karikaturon, sed la progreso estas malrapida kaj la kontraŭuloj krias laŭte. Kiam mi estis juna infano, Nigra Petro ne ŝajnis problemo al mi, sed la lastajn jarojn mi lernis pli pri Nigra Petro kaj pri la sennombraj aliaj instancoj de rasismo, kiujn Nederlandanoj kun nigra haŭtkoloro aŭ Araba diveno spertas.\n\nKiel sciencentuziasmulo, kiu kredas ke scienca scio estu alirebla al ĉiuj, mi ŝokiĝis de la rakontoj, kiujn mi aŭdis de nigraj studentoj kaj sciencistoj. Tvitero iĝis grava ilo en mia lastatempa lernado pri rasismo por trovi voĉojn. Kvankam en la ideala mondo, onia sukceso dependus de kiom kapabla oni estas kaj kiom forte oni laboras, la realo de la akademia mondo estas ke oni ofte dependas de estantaj sciencistoj, kiuj ofte preferas studentojn, kiuj similas al ili. Eĉ se oni sukcesas iĝi sciencisto, aliaj sciencistoj ne nepre prenos onin serioze. Onia sukceso kiel sciencisto multe dependas de kiom ofte aliaj sciencistoj citas oniajn publikaĵojn kaj se ili jam dekomence ne prenas onin serioze, tio povas estas granda malavantaĝo. Blankulo ne bezonas timi ke ri ne ricevos iun esplorpostenon pro diskriminacio surbaze de haŭtkoloro. Feliĉe, mi trovis kelkajn blankajn sciencistojn, kiuj vere provas igi siajn laborejojn pli bonvenigaj kaj inspiras aliajn al fari la saman. Ankaŭ historie, la scienca komunumo kaj la eduksistemo en Eŭropo estis nur alireblaj al blankaj viroj kaj se iu alia faris kontribuon al scienco, tiu ofte ne ricevis la honoron. La nomoj de multaj nigruloj en scienco estis forviŝitaj kaj mi certas ke mi senintence estas parto de tiu problemo, ĉar mi estas influata de mia propra eduko.\n\nEkzemplo de rakonto, kiu ilustras kiom malfacilas lerni pri la mondo kiel nigrulo, estas kio okazis al la Chris Cooper en Centra Parko en Novjorko. Cooper estis birdspektanto, kiu ofte promenis en Centra Parko por vidi la birdojn. Li trankvile demandis al blankulo, ĉu ŝi povus ligi ŝian hundon per ŝnuro, ĉar tio estis deviga kaj alie la hundo fortimigus la birdojn. La blankulo poste terure troige reagis pro tio ke li filmis ŝin (por kolekti pruvojn) kaj telefonis la policon kun intence panika voĉo, dirante ke ŝi kaj ŝia hundo estis minacataj de nigrulo. La blankulo sciis ke la policistoj subtenus ŝin pro tio ke ŝi estas blankulo kaj uzis tion kiel armilon kontraŭ senkulpa birdspektanto. Li vere bonŝancis pri tio ke li povis pruvi kio okazis, ĉar alie ankaŭ li povus iĝi viktimo de polica perforto. Laŭ la vortoj de Cooper, la birdoj estas de ĉiuj. Mi spektis intervjuon kun li en la parko kaj la ĝojo kiun li montras kiam li trovas birdon estas kortuŝa. Kiel eblas ke ŝatokupo, kiu temas pri lernado pri la naturo kaj esti trankvila kaj pacienca, povas esti tiom danĝera? La reago de aliaj nigraj naturĝuantoj kaj biologoj montris al mi ke la sperto de Cooper ne estis unika. Inter la 31a de majo kaj la 5a de junio, ili organizis la Semajnon por nigraj birdspektantoj kaj mi forte rekomendas ke vi relegu kelkajn pepaĵojn per la kradvorto #BlackBirdersWeek.\n\nMi lernis ankaŭ pri kial diverseco ne nur estas justa por la sciencistoj individue, sed ankaŭ kial ĝi plibonigas la sciencan sistemon. Per ignori grandan grupon de inteligentaj sciencistoj, malpli da scienco estas farata kaj la farata scienco estas malpli bonkvalita. Kiam la Eŭropa akademia kulturo komenciĝis. Multaj sciencistoj misuzis la fakton ke nur blankaj viroj rajtis partopreni por publikigi rasismajn kaj seksismajn esplorojn, kiuj mise sugestis ke blankaj viroj estis superaj. Pro la manko de neviraj, neblankaj sciencistoj, estis tro malmulte da homoj, kiuj kritikis ilin. Sciencistoj estas homoj, kiuj ĉiuj havas bonajn kaj malbonajn kvalitojn kaj faras erarojn. Gravas kompreni ke scienco estas kredinda ne pro tio ke sciencistoj neniam faras erarojn, sed pro tio ke ili kritikas unu la alian kaj korektas erarojn. En moderna scienco, tio okazas per kolega reviziado. Se oni volas publikigi artikolon en bona scienca revuo, ĝi unue estu kritikata de grupo de spertuloj. Tiel la revuo povas scii ĉu la artikolo estas publikiginda kaj la aŭtoroj povas eventuale plibonigi ĝin. Por ke tiu sistemo funkciu bone, gravas ke la kontrolantoj estu diversaj, por ke ili ne ĉiuj faras la samajn penserarojn. Ankoraŭ restas multaj malnovaj sciencaĵoj kaj kvazaŭsciencaĵoj, kiuj estas misuzataj por pravigi rasismon, pro tio ke ili neniam estis korektitaj, aŭ pro tio ke oni ne sukcesis komuniki la korekton al la ĝenerala publiko. Mallerni misinformon ĉiam estas malpli facile ol lerni ĝin.\n\nLaste, gravas memori por kiuj oni faras sciencon. Scienca scio ne estas ”por” blankuloj, sed por ĉiuj. Tio veras eĉ pli kiam temas pri esploroj, kiuj estas (parte) financitaj de la ŝtato, ĉar ankaŭ nigraj impostpagantoj kontribuas al ili. Ofte eksperimentoj en psiĥologio aŭ farmakologio uzas nur blankulojn kiel testatojn, dum la rezultoj ne nepre estas ĝeneraligeblaj. Alia kampo estas scienckomunikado, kiu ankoraŭ plenas je neproporcie multaj blankuloj kiel mi. Scienckomunikistoj ofte estas la solaj sciencistoj kiujn homoj vidas kaj influas kiel homoj pensas pri scienco. Tio estas specife problema kiam temas pri infanoj. Multaj sciencistoj inspiriĝis de scienckomunikisto kiam ili estis infano, sed se la infano vidas neniujn sciencistojn kiuj aspektas kiel ri, ri povas ekkredi ke ri ne povas iĝi sciencisto.\n\nRasismo estas kompleksa problemo, kiu ne povas esti solvata en unu tago. Kio ja povas helpi estas aŭskulti la voĉojn de nigruloj kaj igi vian komunumon, laborejon kaj Esperantujon pri bonvenigaj lokoj por ĉiuj. Kiel komenco, mi kolektis kelkajn tviterajn kontojn de nigraj sciencentuziasmuloj sube. Se vi volas rekomendi konton (specife se ĝi estas en alia lingvo), kontaktu min por ke mi povu aldoni ĝin.\n\nbugatti spaceships – @astronaia – Spacinĝeniero Earyn McGee, Lizard lassoer, MSc – @Afro_Herper – Lacertspertulo Dr Esther – @EstOdek – Antikorpa inĝeniero\n\nIntervjuo kun birdspektanto Chris Cooper: https://www.youtube.com/watch?v=-qd2XyGFTzk", "author": "Frank van Hertrooij", "categories": ["Senkategoria"], "audio_links": null}
{"url": "https://scivolemo.wordpress.com/2020/08/26/la-origino-de-specioj/", "title": "La Origino de Specioj", "published": "2020-08-26 14:55:17+00:00", "content_text": "Estas malmultaj sciencaj libroj, kiuj iĝis tiom konataj en populara kulturo kiom “On the Origin of Species” (La Origino de Specioj) de Charles Darwin. Jam dum la vivo de Darwin, la libro iĝis furora kaj kreis viglan debaton en la scienca komunumo, kiu pludaŭris dum kelkaj jardekoj. Ĉi-somere mi legis la tutan verkon, en somerdometo sen vifio, kaj mem povis sperti la senton de malkovri ion nun evidentan por la unua fojo. Min trafis miro pri lia precizeco kaj laboremo, pri la kvanto de eksperimentoj kaj datumoj, sed ankaŭ pri kelkaj malnovstilaj sciencaj kaj sociaj ideoj. En ĉi tiu afiŝo, mi donos foninformojn pri kiu Darwin estis kiel persono kaj diskutos la libron.\n\nDarwin kaj Wallace\n\nCharles Darwin naskiĝis en 1809 en tre riĉa Brita familio. Lia patro esperis ke li iĝu kuracisto, sed li ne eltenis vidi sangon kaj tuttempe distriĝis de aliaj aferoj. Li eĉ ne finis la medicinan studon kaj anstataŭe tuttage kolektis insektojn. Verdire, Darwin malmulte zorgis pri la akirado de kariero kaj enspezo, pro tio ke li sciis ke la riĉeco de la familio ĉiam savus lin. Intertempe li ja multe parolis kaj korespondis kun spertuloj pri bestoj kaj plantoj. En tiu tempo fakte jam ekzistis kelkaj ideoj pri tio ke specioj povas ŝanĝiĝi, do tio estis bona bazo por liaj propraj kontribuoj, sed la ideoj ankoraŭ ne estis sufiĉe strukturitaj por konvinki la tutan sciencan komunumon.\n\nKiam li aĝis 22, Darwin havis la eblecon vojaĝi ĉirkaŭ la mondon sur la ŝipo HMS Beagle. La ŝipestro, Robert Fitzroy, bezonis kunulon, pro tio ke li timis ke la statusaj diferencoj inter li kaj la laborantoj igus lin sola kaj mizera. Darwin faris nekredeble multan sciencan laboron sur la ŝipo kiel kolektadon kaj priskribadon de specimenoj, legado, desegnado kaj verkado. Malgraŭ tio, li ne estis finance kompensata kaj devis pagi ĉion per la mono de la familio.\n\nKiam li revenis, li subite ricevis leteron de Alfred Russel Wallace, en kiu li priskribis la evoluan meĥanismon de natura selektado. Ili samtempe elpensis la saman teorion! Darwin povus ĵeti la leteron en fajron kaj ignori Wallace, konsiderante ke li jam estis riĉa kaj havis altan statuson en la scienca komunumo, sed li ne faris tion. Kiam ili prezentis la ideon al la scienca komunumo, ili dividis la honoron. Post tio, Darwin verkis la libron. Kvankam li ja menciis Wallace en la libro, li atribuis la teorion al si mem.\n\nEstas facile vidi historion kiel ĉenon de eventoj, kiu povus facile rompiĝi, sed tio ofte ne veras. Tre verŝajne la evolua teorio estus malkovrata eĉ se Darwin neniam estus vivinta kaj Wallace estas bona ekzemplo de tio. Estas klare tamen, kiom la privilegioj de Darwin helpis lin kaj kiom la povreco kaj malbonŝanco malhelpis Wallace. Mi ne surpriziĝus se multaj gravaj malkovroj malfruiĝis, simple pro tio ke inteligentaj homoj kun malpli da privilegioj ne havas la samajn eblecojn.\n\nEvoluo laŭ Darwin\n\nLa libro estas esence unu granda argumento kaj mi ne diskutos ĉiun ĉapitron aparte. Ja estas iusenca strukturo en la senco ke la unuaj kelkaj ĉapitroj estas enkonduko en la teorion kun ĝeneralaj konceptoj, dum la postaj ĉapitroj ofte pritraktas pli specifajn aspektojn de la teorio kiel la manko de fosilioj aŭ kiel organismoj disvastiĝas. La lasta ĉapitro estas resumo de la tuta verko kun konkludo.\n\nKio estas interesa pri la libro ne nepre estas ke ĝi asertas ke bestoj kaj aliaj organismoj evoluas, sed ke ĝi donas klaran meĥanismon. Tio igas ĝin ne nura kolekto de observoj, sed klarigo de fenomeno. Laŭ Darwin, organismoj heredas almenaŭ parton de la trajtoj de la gepatroj, sed la trajtoj iomete varias, kio signifas ke neniu individuo estas sama. Li ne sciis ekzakte kiel tiu heredado funkcias aŭ kio fakte kaŭzas tiun varion, sed por evoluo tio ne gravas. Hodiaŭ ni scias tre bone kiel DNA kaj mutacioj funkcias, do la mistero de heredo ne plu estas problemo, sed mi persone ŝatas ke la kaŭzo estas malklara en la libro, ĉar tio implicas ke eksterteraj vivaĵoj povus evolui kun tute malsama meĥanismo de heredo.\n\nLa dua parto de la meĥanismo estas la krueleco de la naturo. Darwin observis ke organismoj produktas multe pli da idoj ol ŝajnas necese. Bestoj povas produkti dekojn, centojn aŭ eĉ milojn da ovoj kaj plantoj eĉ pli da semoj. Estas klare ke ne ĉiuj el tiuj idoj iĝas plenkreskaj, ĉar la kvanto de tiuj organismoj ne kreskas eksponenciale. En aliaj vortoj, la plejparto de la idoj mortas frue. Laŭ Darwin, ĉiu organismo en la naturo luktas por travivi. Estas kelkaj organismoj kies lukto estas nur kontraŭ la naturo, ekzemple kaktoj, kiuj luktas kontraŭ la sekeco de dezerto. La resto batalas ĉefe kontraŭ aliaj organismoj. Povas esti ke ili estas manĝataj de predanto, ke aliaj organismoj formanĝas ĉiujn nutraĵojn aŭ ke ili suferas de parazitoj. Kune, la heredo, vario kaj lukto estas meĥanismo, kiu povas ŝanĝi populacion de organismoj:\n\nKiam organismo produktas idojn, tiuj idoj similos al la gepatroj kaj varios inter si. Pro la lukto por la ekzisto, multaj el tiuj idoj mortos, sed pro la vario, kelkaj pli probable travivos ol aliaj. En medioj en kiuj rapideco gravas, ekzemple, malpli rapidaj individuoj mortos pli ofte ol rapidaj individuoj. La rezulto de tio estas ke la pli rapidaj individuoj povas reprodukti sin, kio signifas ke la bona trajto estas konservata. Kompreneble ankaŭ tiuj idoj varias kaj estas selektataj, kio povas plibonigi la trajton eĉ pli. Tiel, dum multaj generacioj, populacioj povas adapti sin al sia medio.\n\nEstas interesa elekto ke Darwin komencas sian libron per ĉapitro pri bredado de hejmbestoj kiel kolomboj kaj ĉevaloj, sed mi pensas ke ĝi estis ege sukcesa. Darwin mem bredis kolombojn kaj membris en kolombaj kluboj, do li havis tre detalan komprenon kaj sennombrajn observojn pri la bredado de kolomboj. Li priskribas ankaŭ eksperimentojn, ekzemple ke oni ricevas kolombojn tre similajn al sovaĝaj kolomboj se oni krucas malsamajn breditajn variaĵojn, kio indikas ke la variaĵoj verŝajne havas komunan praulon. Laŭ mi, malfermi la libron per ĉi tiu ĉapitro estis genia, ĉar homoj vidis en sia ĉiutaga vivo kiom hejmbestoj varias kaj la selektado fare de homoj (artefarita selektado) estas multe pli memevidenta fenomeno ol natura selektado. Homoj, eĉ nekonscie, bredas la bestojn, kiuj havas trajtojn kiujn ili ŝatas. Tiel la plej fortaj aŭ rapidaj ĉevaloj, la bovinoj kun plej multe da lakto, aŭ la plej belaj kolomboj estas selektataj.\n\nLerninte kiel artefarita selektado funkcias, oni povas facile kompreni kiel ankaŭ la naturo povas selekti. Tiukaze ne ekzistas bredisto kiu parigas la plej utilajn bestojn, sed la lukto por ekzisto kiu mortigas malbone adaptitajn organismojn. Simile, Darwin ankaŭ klarigas kiel la elekto de bestoj povas havi rolon en tiel nomata seksa selektado. Ĉio en la libro montras ke specioj povas ŝanĝiĝi kaj tio estis kontraŭ la ĝenerale kredataj ideoj de tiu tempo. Kvankam kelkaj sciencistoj kiel Jean-Baptiste Lamarck jam antaŭe proponis ke specioj ŝanĝiĝis, la granda plejparto de la scienca komunumo en tiu tempo kredis ke la specioj estis kreitaj tiaj, kiaj ili estas kaj ke ili ne estas ŝanĝeblaj. Mi pensas ke tio klarigas kial Darwin estis tiom singarda kaj bezonis 20 jarojn por verki la libron. Por ne esti mokata kun tiom eksterordinaraj ideoj, oni ja venu kun fortega argumento. Eble eĉ pli interesa aspekto de la meĥanismo de Darwin estas ke ĝi ne havas direkton. Lamarck, ekzemple, kredis ke bestoj evoluas de simplaj formoj al pli kompleksaj formoj, do li vidis evoluon kiel ŝtuparon kun meduzoj kaj similaj bestoj je la subo kaj vertebruloj je la supro. Darwin komprenis ke vario okazas pli-malpli en ĉiuj direktoj kaj ke la medio kaŭzas ke kelkaj el tiuj variaĵoj estas selektataj. Tio signifas ke se la medio selektus pli ”primitivajn” trajtojn, bestoj povas iĝi malpli kompleksaj. Mi povas imagi ke tio ne estas facile digestebla informo por la homoj el tiu tempo, kiuj kredis dum siaj tutaj vivoj ke homoj estas la plej gravaj kaj bonaj kreaĵoj. En la libro, Darwin nur mencietas ke evoluo povus ankaŭ efiki sur homoj sed ne diras multe pli. Ne surprizus min se Darwin multe pensis pri homoj en evolua senco, sed estis tro singarda por skribi tion. Verŝajne pli bonas ĉi tiel, ĉar homoj estas kompleksa miksaĵo de biologia kaj kultura evoluo kaj oni povas tre facile fari rasismajn miskonkludojn kiuj damaĝas aliajn homgrupojn, specife en tempo de koloniismo kaj sklavismo.\n\nSpecioj\n\nKvankam mi jam laŭdis la simplecon kaj klarecon de la teorio de evoluo, kiu kristaliĝis el tiom vasta, impona kolekto de faktoj, ĝi ne sufiĉas por respondi al la ĉefa demando de la libro: kio estas la origino de specioj? Eĉ hodiaŭ estas kritikemuloj kiuj akceptos ke populacioj evoluas, kio klarigas ekzemple la bakterian reziston kontraŭ antibiotikoj, sed ili ne akceptas ke tiel novaj specioj povas disvolviĝi. Inter sciencistoj en relevantaj fakoj, tiu diskuto tamen ne plu ekzistas.\n\nEn la libro, Darwin dediĉas multajn vortojn al la koncepto “specio”, kiu laŭ li ne havas fiksan difinon. Li mencias multajn ekzemplojn de plantoj kaj bestoj kiuj estas konsiderataj apartaj specioj de kelkaj sciencistoj kaj nuraj variaĵoj de aliaj. La kvanto de diferenco necesa por nomi populacion specio estas nekonsista kaj dependas de loko, kategorio de organismoj kaj aliaj arbitraj faktoroj. Tio estas interesa diskutpunkto, pro tio ke oni hodiaŭ ankoraŭ diskutas pri kio specio estas kaj ĉu tia koncepto eĉ necesas. Darwin argumentas ke la limo inter specioj kaj variaĵoj estas tute arbitra, sed aliaj sciencistoj argumentas ke la koncepto estas utila por kategoriigi organismojn kaj por protekti ilin, ĉar kie oni metas tiun limon ofte influas registrarajn decidojn pri kiuj organismoj ricevas specialan protekton. Mi persone vidas la valoron de ambaŭ flankoj kaj pensas ke la koncepto de specioj estas utila ilo en scienco, eduko kaj protektado, sed oni ĉiam estu konscia pri la fakto ke la limoj estas malakraj.\n\nSe oni pripensas ke la specioj esence estas variaĵoj kaj ke populacioj adaptas sin al sia medio, oni povas konkludi ke populacio povas malrapide iĝi tute nova specio se la medio ŝanĝiĝas. Tiu novas specio povas denove reagi al ŝanĝiĝoj en la medio kaj tiel plu, ĝis tute ne plu aspektas kiel la origina specio. Tio disigas speciojn en tempo, sed por ekhavi plurajn speciojn unu apud la alia, specioj devas disiĝi kaj Darwin donas multajn ekzemplojn pri kiel riveroj kaj tiel plu povas disigi populaciojn space. Estas facile kredi ke se la populacioj estas tiel izolitaj ke ili ne plu povas interŝanĝi genojn (Darwin ne sciis pri genoj), ili memstare pluevoluos kaj trovos malsamajn solvojn por la problemoj en sia medio. Mi ja bedaŭris ke Darwin pli-malpli nur parolis pri fizikaj bariloj, dum reproduktado estas tre kompleksa. Hodiaŭ oni pensas multe pli pri kiel populacioj povas izoliĝi pro komunikaj bariloj, eĉ se ili estas en la sama loko.\n\nDarwin esprimis la suprajn ideojn per simpla, sed kompakta diagramo. Estas la sola ilustraĵo en la libro, sed ĝi enhavas tiom da informoj, ke li plurfoje referencas ĝin en malsamaj partoj de la libro. Sciante kiom da vortoj Darwin kaj aliaj sciencistoj dediĉis al la diagramo, mi ne diskutos ĉiujn detalojn, sed ĝi enhavas tre bonajn ideojn. La horizontalaj strioj indikas la tempon, sed ne estas specifa skalo, ĉar ne ĉiu organismo same rapide evoluas. La majusklaj literoj estas specioj en iu genro kaj la punktolinioj estas la variaĵoj, kiuj disbranĉiĝas. Estas klare kiel la plejparto de la variaĵoj formortas kaj ke nur kelkaj pluevoluas ĝis la fino de la diagramo. Ankaŭ klaras ke la distanco inter la specioj je la fino estas multe pli granda ol je la komenco. Tio estas interesa afero, ĉar la novaj specioj, kiuj devenas de unu genro, nun estas tiom diversaj ke oni nomus ilin familio se oni ne sciis pri la historio.\n\nJam antaŭ Darwin naskiĝis, Carl von Linné kategoriigis organismojn en hierarĥio kaj elpensis nomojn por la malsamaj rangoj kiujn oni ankoraŭ uzas hodiaŭ (ekzemple genro, familio, ordo kaj tiel plu), sed ne ekzistis tute bona klarigo pri kial organismoj devas esti en hierarĥio kun grupetoj ene de grupoj ene de grupegoj. Per sia disbranĉiĝanta modelo de speciiĝo, Darwin estis la unua kiu vere trovis la kaŭzon de tiu hierarĥio, ĉar se oni povas uzi la diagramon por montri kiel genro iĝas familio, oni povas uzi ĝin por montri kiel familio iĝas ordo kaj tiel plu. Ĉiuj specioj estas branĉo de arbo kaj la malsamaj rangoj de Carl von Linné estas arbitraj limoj. Kvankam oni ankoraŭ uzas la kategoriojn de Carl von Linné kiel utilajn ilojn, oni ankaŭ uzas ”kladojn”, kiuj estas multe pli proksimaj al la modelo de Darwin. Klado estas grupo de organismoj, kiuj devas de komuna praulo. Ĉiu specio, kiu devenas de tiu praulo estas en la klado, do esence klado estas branĉo de la arbo de vivo, kiun oni povus fortranĉi per unu tranĉo antaŭ la komuna praulo. Kladoj estas multe malpli arbitraj ol la antaŭa sistemo, ĉar oni povas relative facile difini specifan kladon kaj tio igas la malfacilan laboron de taksonomiistoj iomete malpli ĥaosa. Malgraŭ la sukceso de la modelo, ĝi ne estas tute ĝusta. Kvankam branĉoj estas sufiĉe bona modelo por bestoj kaj plantoj (se oni forgesas pri krucaĵoj), ĝi ne tute funkcias por prokariotoj kiel bakterioj. Unu el la problemoj estas ke malkiel bestoj, kiuj preskaŭ nur transdonas genetikajn informojn al siaj idoj, prokariotoj povas horizontale transdoni genetikajn informojn al aliaj individuoj de la sama aŭ eĉ alia specio. Tia horizontala transdonado de genoj verŝajne ludis tiom grandan rolon en la bazo de la arbo de vivo, ke ĝi verŝajne ne havis unu tigon, sed kompleksa interkonektita sistemo. Oni povus nomi tion  ”La arbusto de la vivo”.\n\nDefendado\n\nLa argumenton kiun Darwin montras en la unuaj kelkaj ĉapitroj estas la plej bona klarigo de la origino de specioj kiu ekzistis en tiu tempo, sed ĝi ne estis kompleta. Mi pensis ke Darwin komprenis ke la scienca komunumo de tiu tempo hezitus pri lia teorio, krom se li vere pritraktus ĉiujn demandojn kiujn oni povus havi. La sekvaj ĉapitroj ekzistas nur por plenigi la truojn kiuj ankoraŭ restas kaj ataki ĉiujn kontraŭajn argumentojn, kiujn la legantoj povus havi. Li plurfoje prezentas observojn, kiuj laŭ li povus tute detrui lian teorion, sed poste tamen sukcesas klarigi ilin pere de la teorio, kio igas la argumenton eĉ pli forta. Aldone, li rigardas observojn tra la lenso de la alternativa teorio, laŭ kiu ĉiuj specioj kreiĝis tiaj, kiaj ili estas.\n\nTemoj, kiujn li diskutas estas ekzemple la fakto ke fosilioj ne trovas gradan transiron de unu specio al la sekva. Li parolas dum tuta ĉapitro pri tio ke la ŝanco ke organismo iĝas fosilio estas tre malgranda kaj ke malsamaj medioj ne same bone konservas fosiliojn. Se ni havus aliron al ĉiuj organismoj kiuj iam vivis, ni vidus tre gradajn ŝanĝiĝojn, sed se ni nur vidas nur unu el milionoj da individuoj, la transiro aspektus multe malpli grada. Kvankam ne ĉiuj organismoj estas konservitaj, oni ja daŭre trovas novajn fosiliojn kaj preskaŭ neniuj el ili estas granda surprizo. Ili malrapide plenigas la branĉojn de la arbo de la vivo, kiel al teorio de evoluo antaŭdiris. Interesa ekzemplo de tio estas Archaeopteryx, kiu estis malkovrita du jarojn post la publikiĝo de la libro (la unua fosilio estis nur plumo, sed poste ankaŭ skeletoj estis trovataj). Havante dentojn kaj reptiliecan voston, sed ankaŭ flugilojn kun flugplumoj, Archaeopteryx iĝis fama kiel ligo inter nebirdaj dinosaŭroj kaj modernaj birdoj.\n\nAlia ĉapitro temas pri kiel organismoj iras de unu loko al la alia. Se la specioj estus kreitaj, la kreinto povus meti ilin ie ajn, sed se ili estas produkto de evoluo, ili devas disvastiĝi mem. Interesa demando estas kiel oni povas klarigi la ĉeeston de specioj sur izolitaj insuloj aŭ la pintoj de montoj. Darwin faris multajn interesajn eksperimentojn por vidi kiel semoj aŭ ovoj povas transportiĝi de akvo aŭ bestoj kaj pensis pri la mondo en ŝanĝiĝanta klimato. Kapro sur la pinto de alta monto ne nepre povas disvastiĝi al apuda monto, ĉar ĝi devus konkursi kontraŭ la medio kaj aliaj specioj en la valo. Dum la glaciepoko la kapro verŝajne povis vivi en la malvarma valo kaj multe disvastiĝi, ĝis la planedo plivarmiĝis kaj la kaproj fuĝis al la montoj. Darwin ankaŭ parolas pri kiel la marnivelo povas ŝanĝiĝi, konektante antaŭe izolitajn lokojn, sed li bedaŭrinde ne sciis ke kontinentoj povas moviĝi. Sud-Ameriko, ekzemple, estis konektita al Nord-Ameriko, Afriko kaj Antarkto dum la mezozoiko en la superkontinento Pangeo. Tiam, bestoj kaj plantoj povis pli-malpli libere eniri la kontinenton. Post la disiĝo de Pangeo, Sud-Ameriko iĝis izolita insulo kaj dum milionoj da jaroj, la specioj kiuj jam estis tie ne havis kontakton kun la ekstera mondo. Tre unikaj organismoj kiel ksenartroj disvolviĝis dum tiu tempo. Antaŭ proksimume 10 milionoj da jaroj, platotektoniko konektis Nord-Amerikon kaj Sud-Amerikon tie, kie nun troviĝas Panamo. La nova ponto disigis speciojn en la oceanoj, sed konektis la speciojn de la du kontinentoj. Kelkaj Sud-Amerikaj specioj kiel didelfoj disvastiĝis en Nord-Ameriko, sed ĉefe Nord-Amerikaj specioj kiel tapiroj iris suden. La fakto ke Darwin ne povis aldoni ĉi tiajn faktojn al la libro estas bedaŭrinda, sed aliflanke la argumentoj en la libro iĝas eĉ pli fortaj tiel ĉi. Eĉ sen platotektoniko Darwin sciis ke lia teorio nur povus esti vera se specioj disvastiĝas kaj la observoj de hodiaŭ daŭre ne kontraŭdiras tion.\n\nKonkludo\n\nLa lasta alieo de la libro estas inter la plej famaj en la tuta scienca literaturo kaj montras kion Darwin vere volas komuniki en sia libro kaj kiom bela li taksas la naturon. Mi citas la lastajn frazojn el la traduko de Klivio Lendon, eldonita de FEL:\n\n”Estas grandiozeco en ĉi tiu perspektivo de la vivo, kun ĝiaj pluraj povoj, kiu originale enspiriĝis en kelkajn formojn aŭ unu; kaj en tio, ke dum ĉi tiu planedo estis orbitanta laŭ la fiksa leĝo de gravito, de tre simpla komenco, senfinaj formoj, plej belaj kaj plej mirigaj, evoluis, kaj estas evoluantaj.”\n\nEstas klare al mi ke la ĉefa mesaĝo, kiun Darwin volas komuniki temas pri neevitebleco. Same kiel la kompleksaj orbitoj de planedoj estas la neeviteblaj konsekvencoj de simplaj leĝoj, ankaŭ evoluo estas kompleksa rezulto de simplaj leĝoj. Se oni havas eĉ tre simplan organismon, kiu povas reprodukti sin kun vario, la leĝoj de evoluo aplikiĝas kaj la organismo povas evolui en sennombraj direktoj. En la tempo de Darwin (kaj eĉ hodiaŭ) ekzistis homoj, kiuj taksis la ideon de komuna origino inter homoj kaj simioj mokinda. Al mi la komuna origino ne estas insulto kaj mi pensas ke Darwin konsentas. La ideo ke io simpla kiel mikroorganismo povas iĝi tiom disbranĉiĝi kaj kovri la tutan planedon per la plej diversaj formoj estas bela kaj mirinda kaj konektas ĉiujn vivaĵojn. Mi dirus ke la homoj estas pli belaj kiel parto de arbo de la vivo, ol kiel tute aparta kreaĵo.\n\nĈu La Origino de Specioj estas taŭga por vi?\n\nMi ne rekomendus ĉi tiun libron al ĉiuj. Por lerni pri evoluo, modernaj libroj estas multe pli taŭgaj, ĉar nia kompreno de evoluo multe ŝanĝiĝis post Darwin. Se vi jam studis evoluon antaŭe, mi ja rekomendus ĝin, kune kun biografio, aŭ alia fonto por historia kunteksto (mi aŭskultis interalie la anglalingvan podkaston Discovering Darwin). Tiel vi povas vere rigardi la mondon tra la okuloj de Darwin.", "author": "Frank van Hertrooij", "categories": ["Bestoj", "La Tero", "Sciencistoj"], "audio_links": null}
{"url": "https://scivolemo.wordpress.com/2020/09/18/kio-okazas-en-la-nuboj-de-venuso/", "title": "Kio okazas en la nuboj de Venuso?", "published": "2020-09-18 08:00:00+00:00", "content_text": "Ĉi-semajne, Venuso kaptis ĉies atenton, kiam sciencistoj anoncis la malkovron de ebla indiko de vivo. Tio estis surprizo, pro tio ke Venuso ne estas la plej populara kandidato en la serĉo por eksterteranoj. Ĝi estas la plej proksima planedo laŭ minimuma distanco kaj ĝi estas pli-malpli same granda kiel la Tero. Kvankam ĝi antaŭe eble pli similis al la Tero, ĝi hodiaŭ estas infera mondo kun averaĝa surfaca temperaturo de 464°C kaj densega atmosfero, kiu konsistas el pli ol 95% de CO 2 kaj nuboj el sulfata acido. Estas tute klare ke la kondiĉoj sur la surfaco estas multe tro severaj por eĉ la plej duraj Teraj mikroorganismoj, sed ekzistas partoj de la atmosfero kiuj estas relative mildaj. Oni povas senfine filozofi pri tio, sed oni ja pripensu: Kion la sciencistoj trovis kaj kion ili ne trovis?\n\nLa publikaĵo ”Phosphine gas in the cloud decks of Venus” (Fosfina gaso en la nubaro de Venuso), kiu publikiĝis ĉi-semajne, priskribas kiel grupo de sciencistoj trovis fosfinon (PH 3 ) en la atmosfero de Venuso per spektroskopio kaj konfirmis tion per du malsamaj teleskopoj: la JCMT sur Havajo kaj ALMA en norda Ĉilio. Ili studis lumon kun ondolongo de 1,123 mm, ĉar specife fosfino absorbas tian lumon, kaj uzis multe da matematiko por forigi bruon kaj konfirmi ke ili fakte observis la gason. Ĝi estis plej abunda ĉe la mezaltaj latitudoj kaj malplej super la polusoj.\n\nFosfino en Venuso estas interesa trovo pro la atmosferaj kondiĉoj tie. Oni antaŭe observis la gason en la atmosferoj de la gasgigantoj Jupitero kaj Saturno, sed ili havas tute malsaman ĥemian medion. La atmosferoj de la gasgigantoj estas reduktantaj, kio igas molekulojn kiel fosfinon pli stabilaj, dum la atmosferoj de Venuso kaj la Tero estas oksidantaj, kio igas ilin malstabilaj. Por kalkuli kiom rapide la gaso estas produktata, oni bezonas kompreni kiom stabila la molekulo estas, ĉar tio influas kiom longe la molekulo restas en la atmosfero antaŭ disfali. La koncentriteco de molekuloj en la atmosfero povas esti alta se ili disfalas malrapide, aŭ se ili estas produktataj rapide. Per kompleksaj modeloj, oni povas kalkuli kiom longe molekulo de fosfino travivas en malsamaj tavoloj de la atmosfero kaj per la faritaj observoj, oni povas taksi la totalan kvanton de fosfino, kies taksita koncentriteco estas ĉirkaŭ 20 ppb*. Kombinante tiujn informojn, la sciencistoj povis konkludi ke Venuso devas produkti 10 6 -10 7 molekulojn cm -2 s -1 por subteni la observitan koncentritecon.\n\n* ppb (parts per billion) estas mezurunuo de koncentriteco, kiu signifas “miliardono de la maso”. Se la koncentriteco de fosfino estas 20 ppb kaj oni prenus 20 miliardojn da gramoj da gaso el la atmosfero, tiu gaso enhavus 20 gramojn da fosfino.\n\nVenuso estas kompleksa planedo kaj klarigi la rapidecon de la produktado de fosfino ne estas facila tasko. La sciencistoj esploris multajn eblajn fontojn kiel interagojn inter la sunlumo kaj la atmosfero, vulkanismon kaj aliajn geologiajn procezojn, fulmojn, meteoritojn kaj tiel plu. Aldone, ili faras la samajn kalkulojn uzante milojn da malsamaj atmosferaj kondiĉoj kaj neniu kombino de konataj procezoj produktas sufiĉe da fosfino por klarigi la observitan koncentritecon. Tio lasas tri eblajn klarigojn, el kiuj du estas ekscitaj. Unue, ĉiam povas esti ke la observoj aŭ kalkuloj estis eraraj. Due, povas esti ke la fosfino estas produktata de ankoraŭ nekonata procezo, kio signifas ke oni malkovros pli pri ĥemio sub eksterordinaraj kondiĉoj. Trie, kaj plej interese, povas esti ke la fosfino estas produktata de vivantaj organismoj.\n\nHavas sencon sugesti ke la origino de la fosfino povas esti biologia, ĉar la fosfino surtere estas plejparte produktata de vivantaj organismoj. Tiuj organismoj estas homoj kiuj produktas ĝin industrie, interalie kiel kontraŭbestan tokson, kaj anaerobaj mikroorganismoj. Oni jam dum dekjaroj fantazias pri vivo sur Venuso kun malsamaj gradoj de realismo, sed la koncepto ne estas tute sensenca. Pli frue en ĝia historio, la planedo multe pli similis al la Tero kaj eble havis akvon sur sia surfaco. Se oni konsideras kiom malmulte da tempo la Tero bezonis por produkti la unuajn vivantajn ĉelojn, Venuso certe havis sufiĉe da tempo por fari la saman, do se la kondiĉoj estis ĝustaj, la frua Venuso certe povus esti enloĝata. Hodiaŭ ekzistas mikroorganismoj surtere, kiuj travivas sufiĉe alte en la atmosfero kaj eble Venuso havis similajn mikroorganismojn kaj kun iomete da fantazio oni povas imagi kiel tiuj mikroorganismoj grade adaptiĝis al la severaj kondiĉoj kiam la klimato de Venuso ŝanĝiĝis.\n\nKvankam la ideo estas alloga, estas giganta salto inter la detektado de nova gaso kaj la konkludo ke Venuso estas enloĝata. Antaŭ ol konkludi ion tian, oni devas detale pripensi kiel la organismoj povus travivi kaj reproduktiĝi, kiel ilia metabolo funkcius kaj kial ili produktus fosfinon, kio kostas energion. Kolekti pruvojn pri ĉiuj el tiuj aferoj por krei koheran teorion estus granda laboro kaj daŭrus multajn jarojn aŭ eĉ jardekojn. Feliĉe ja estas aliaj kialoj por festi. La malkovro igas Venuson pli populara inter sciencistoj kaj la ĝenerala publiko, kio eble igos estontajn esplorojn pli facile organizeblaj. La aŭtoroj de la publikaĵo substrekas ke oni studu ankaŭ aliajn ondolongojn de la spektro de Venuso por konfirmi la detekton kaj, ideale, ke oni sendu novajn sondilojn al la planedo por fari surlokajn eksperimentojn. La spertoj kiujn sciencistoj gajnas de esplori atmosferojn en nia Sunsistemo ankaŭ povas esti aplikataj en la esplorado de ekstersunsistemaj planedoj, kio malfermas milojn da novaj mondoj. Finfine, la esploro, same kiel ĉiuj aliaj esploroj kiuj atingas la novaĵojn, inspiras junajn homojn, kiuj estontece tiros sciencon antaŭen kaj, eble, malkovros eksterterulojn.\n\nLa publikaĵo sur kiu tiu ĉi artikolo estas bazita estas libere alirebla per la suba ligilo. https://www.nature.com/articles/s41550-020-1174-4#MOESM1 Licensoj de la bildoj: Kovrilo: NASA/JPL-Caltech – https://photojournal.jpl.nasa.gov/catalog/PIA23791 Saturno: Kevin Gill – https://commons.wikimedia.org/wiki/File:Saturn_- April_25_2016 (37612580000).png", "author": "Frank van Hertrooij", "categories": ["La Kosmo", "Sciencistoj", "Ĥemio"], "audio_links": null}
{"url": "https://scivolemo.wordpress.com/2020/12/14/paradizoj-en-la-oceano/", "title": "Paradizoj en la oceano", "published": "2020-12-14 08:00:00+00:00", "content_text": "La lemuroj sur Madagaskaro, kivioj sur Novzelando kaj la drakarboj sur Sokotro ĉiuj vivas nur en unu loko. Ĉirkaŭ la mondo estas multaj insuloj kun tiaj unikaj specioj. Ofte ili aspektas iomete kiel simila specio de proksima kontinento, sed estas multe pli grandaj aŭ etaj, aŭ ili havas tute malsaman rolon en la ekosistemo. La kaŭzo de tiu stranga fenomeno de evoluo estas la nekutimaj kondiĉoj sur insuloj.\n\nInsuloj estas malgrandaj kaj izolitaj. Tio signifas ke la kvanto de specioj, kiujn ili povas subteni estas relative malalta kaj ke interŝanĝo de specio kun la grandaj kontinentoj estas limigita. Tio multe influas kiuj organismoj povas vivi sur la insulo kaj igas la ekosistemon vundebla kiam nova specio ja enkondukiĝas. Kompreneble ne ĉiuj insuloj samas, ĉar ili ne kreiĝas sammaniere. Insuloj kiuj kreiĝis de vulkanismo en la mezo de oceano surhavis neniujn bestojn aŭ plantojn en la komenco kaj grade koloniiĝis. Grandaj insuloj, kiuj disŝiriĝis de kontinento, ĝenerale jam surhavis kompleksajn ekosistemojn kiam ili kreiĝis, kiuj grade ŝanĝiĝas. Insuloj povas aperi kaj malaperi, aŭ ekzisti dum milionoj da jaroj. Ili povas esti tropikaj, mezvarmaj, aŭ kovritaj de permanenta glacio kaj aldone, ili suferas de la agresemo de la oceano. Eĉ pli ol la insuloj mem varias iliaj flaŭroj kaj faŭnoj kaj en la sama insularo, ĉiu insulo povas havi malsamajn surloĝantojn. Tio igas ilin la perfektaj ekzemplaj kazoj por studi evoluajn tendencojn.\n\nKiel atingi insulon Interesa demando rilate al insuloj estas kiel organismoj povas atingi ilin. Ne estas granda surprizo ke multaj insuloj estas tute plenaj je birdoj. Antaŭ la alveno de homoj, la solaj indiĝenaj mamuloj sur Novzelando fakte estis vespertoj kaj fokoj. Estas klare kiel flugantaj birdoj kaj vespertoj povas transiri maron, sed aliaj kazoj estas malpli klaraj. Kelkaj bestoj, kiel la mara krokodilo, povas naĝi trans la maro. Ekzistas ankaŭ indikoj pri tio ke bestoj akcidente kaptiĝas sur flosantaj amasoj de plantmaterialo kaj eble atingas insulon. Aliaj organismoj preferas petveturi. Multaj plantoj produktas semojn, kiuj rezistas la kondiĉojn en la digesta sistemo de birdo, por ke la birdo disvastigu la semojn per siaj ekskrementoj. Ankaŭ per la kruroj de naĝantaj birdoj disvastiĝo povas okazi. En unu el siaj plej famaj eksperimentoj, Charles Darwin priskribis kiel li metis anasajn krurojn en akvon ĝis helikoj grimpis sur ilin. Por simuli la fortojn de flugado, li svingadis la krurojn tra la aero por vidi kiom da helikoj restis fiksitaj. Tiu eksperimento montris ke la helikoj verŝajne povus travivi flugon al insulo. Aliaj el liaj eksperimentoj montras ke multaj semoj povas flosi kaj travivi sufiĉe longe en marakvo, do disvastiĝo vere ne devus esti problemo por plantoj. Kombinite kun la pli bona hodiaŭa kompreno de kiel kontinentoj moviĝas kaj la marnivelo ŝanĝiĝas, tiuj ideoj montras ke maroj eble ne estas tiel grandaj bariloj kiel ili aspektas, sed ĉiam estas grupoj de organismoj kiuj ne sukcesas transiri ĝin.\n\nSpeciigo Alia faktoro kiu influas la biodiversecon de insuloj estas speciigo, la ekesto de novaj specioj. Nova specio povas disvolviĝi, se populacio de ekzistanta specio estas izolita. Tio povas okazi plurmaniere, sed kiam temas pri insuloj, la barilo kutime estas la maro. Unu el la plej famaj ekzemploj estas la paruoj de Darwin. Kiam Darwin observis ilin sur la Galapagoj, li pensis ke ili estis membroj de malsamaj grupoj de birdoj, kiuj ĉiuj havis propran niĉon (ekosisteman rolon). Post longa pristudado hejme en Britio, li ekkomprenis ke ili tamen havas komunan praulon. Insularoj kiel la Galapagoj estas fruktodonaj kiam temas pri novaj specioj pro du kialoj. Unue, ili provizas multajn malplenajn niĉojn, kiuj estas plenigitaj de aliaj bestoj sur la kontinentoj, do specioj povas relative facile eniri en novan niĉon sen konkurenco. Due, la insuloj estas relative izolitaj unu de la alia. Tio signifas ke specioj povas iri al alia insulo kaj izoliĝi sufiĉe multe por krei novan specion, sed la origina insulo sufiĉe proksimas por reiri. Tiel povas kreiĝi reto de specioj kun komuna praulo, kiu kovras la tutan insularon.\n\nGrandeco Kvankam ĉiu insulo estas malsama, la malgrandeco kaj izoliteco de insuloj ofte favoras tre specifajn kvalitojn en bestoj, kio povas kaŭzi evoluajn tendencojn. Du el la plej konataj ekzemploj de tiaj tendencoj sur insulo estas insula naneco kaj insula giganteco. Etaj bestoj kiel birdetoj, lacertoj kaj ronguloj povas iĝi signife pli grandaj sur insuloj, dum grandaj bestoj kiel elefantoj, saŭropodoj kaj hufuloj povas iĝi etaj kaj ĉarmaj. Tiu tendenco nomiĝas la “Leĝo de Foster” kaj kvankam ĝi sonas kvazaŭ ĝi kontraŭdiras sin mem, ĝi estas facile klarigebla per la rilatoj inter malsamaj specioj. Grandaj bestoj malkreskas, pro tio ke malgranda insulo surhavas malpli da nutraĵoj ol kontinento. Tio signifas ke malsato estas pli ofta sur insuloj, kaj nur la bestoj kiuj bezonas malmulte da nutraĵoj travivas. Ekzemplo de tia besto estas Mammuthus creticus , mamuto kiu iĝis nur 1m alta kaj vivis sur la insulo Kreto en la Mediteraneo. Ronguloj kaj aliaj etaj bestoj ne estas limigitaj de manko de nutraĵoj. Ilia grandeco estas regata de predantoj. Sur kontinentoj kutime ekzistas pluraj, tre efikaj predantoj, kiuj estas severa danĝero al etaj bestoj. Tie, la predo uzas sian malgrandecon por pli facile kaŝi sin. Sur insulo ofte estas malmultaj aŭ neniuj predantoj, kio signifas ke bestoj povas iĝi grandaj, malrapidaj kaj malpli singardaj. Ekzemplo de tia besto estas Papagomys armandvillei . Ĝi estas rato kun korpo de 41-45cm kun vosto de 33-36cm, kiu vivas sur la insulo Floreso en Indonezio. Antaŭ la alveno de modernaj homoj, Floreso surhavis eĉ pli fremdajn gigantojn kaj nanojn, kiuj aspektis kvazaŭ ili estis rekte bazitaj sur la verkoj de Tolkino. Inter ili estis Leptoptilos robustus , cikoniedo de almenaŭ 1,80m kaj eĉ naneca homa specio, Homo florensiensis , de ĉirkaŭ 90cm.\n\nSenflugeco Kiam temas pri birdoj, manko de predantoj influas ne nur grandecon, sed ankaŭ flugkapablon. Flugado estas tre utila por migrado aŭ fuĝado, sed ĝi petas multe de birdo. La pezo, muskoloj, brakoj, spira sistemo, ostoj kaj aliaj partoj de la korpo ĉiuj devas esti adaptataj por flugado, kio lasas malmulte da spaco por varioj. Sur insuloj, kie predantoj estas malabundaj, ankaŭ birdoj kiuj oferis la flugkapablon por alispeca specialiĝo travivas. Estas pro tio ke ekzistis abundeco de senflugaj birdoj kiel la elefantbirdoj sur Madagaskaro, didoj sur Maŭricio, la giganta strigo Ornimegalonyx sur Kubo kaj multaj specioj sur la insuloj de Novzelando kiel kivioj, kakapoj kaj dinornitoj (el ĉi tiu listo nur kivioj kaj kakapoj ankoraŭ vivas). Multaj senflugaj birdoj havis malgrandajn flugilojn, kiuj funkciis nek kiel flugilo nek kiel brako. Anstataŭe, ili havis grandajn kaj fortajn piedojn, kiuj taŭgis por kurado, aŭ fosado. Bedaŭrinde, senflugaj birdoj kaj iliaj ovoj estas tre facilaj predoj por invadantaj homoj kaj la bestoj kiujn ili kunportas, kio signifas ke preskaŭ ĉiuj el ĉi tiuj unikaj, senflugaj birdoj estas formortintaj.\n\nStrangaj plenigantoj de roloj Senflugeco ne estas la sola kuriozaĵo pri birdoj sur insuloj. Ili ankaŭ plenigas malsamajn rolojn ol sur aliaj kontinentoj. La kivio estas la perfekta ekzemplo de tio. La teorio de evoluo garantias ke bestoj grade plenigos ĉiujn niĉojn en ekosistemo. Sur la grandaj kontinentoj, mamuloj plenigis multajn el tiuj ekologiaj niĉoj kaj iĝis tiom specialigitaj ke neniu alia besto povas preni ilian lokon. Novzelando havas multajn similajn niĉojn kiel la kontinentoj, sed ne la mamulojn, do birdoj kaj reptilioj povis senprobleme plenigi ĉiujn rolojn en la ekosistemo. Laŭ tiu pensmaniero, kivioj estas la Novzelanda ekvivalento de talpo. Malkiel aliaj birdoj, ili tre bone flaras kaj la naztruoj troviĝas sur la pinto de la beko anstataŭ sur la bazo. Tiel ili povas pli facile trovi vermojn kaj aliajn senvertebrulojn sub la tero. Ili havas ankaŭ grandajn, fortajn krurojn, per kiuj ili povas fosi. Depende de la specio, kelkaj kivioj fosas nur simplajn truojn por siaj nestoj, dum aliaj fosas kompleksajn retojn de tuneloj kun pluraj elirejoj.\n\nAnkaŭ aliaj ekologiaj niĉoj estis plenigitaj de birdoj sur Novzelando. Interesa ekzemplo estas la niĉo de granda herbovorulo, kiu estas plenigata de interalie gnuoj sur la kontinentoj. Sur Novzelando, la rolo estis ĉefe plenigata de dinornitoj, nun formortintaj, senflugaj birdoj, kiuj povis iĝi pli ol 3,5m altaj kaj devis manĝi multajn plantojn por kreski tiom. Malgraŭ tio ke ili estis la plej grandaj bestoj sur la insulo, la vivo de la dinornitoj ne estis senproblema. Ankaŭ por la rolo de granda predanto, evoluo trovis solvon. Tiu granda predanto estis la aglo de Haast, kiu havis pezon de 9-15kg. Tio estis nenio kompare al la pezo de plenkreska dinornito, sed ĝi ja estis la plej granda aglo iam ajn kaj povis ĉasi la idojn de dinornitoj. Bedaŭrinde, la alveno de homoj rapide malkreskigis la kvanton de dinornitoj, kiuj provizis multe da viando. Tiu manko de grandaj predoj malkreskigis la kvanton de agloj de Haast, ĝis ambaŭ specioj formortis.\n\nLa fondefiko kaj genetiko Insuloj estas paradizoj por genoj. Pro la limigita kontakto inter populacioj sur insuloj kaj la kontinentoj, genoj sur insuloj povas fari kion ili volas, kio influas genetikan diversecon en malsamaj manieroj. Inter tiuj efikoj estas la tiel nomata fondefiko, kiu rilatas al la fondado de novaj populacioj sur insuloj. Oni povas imagi hipotezan specion de birdoj, kiuj havas du variaĵojn de la sama geno. Unu el tiuj variaĵoj povus kaŭzi verdan plumaron, dum la alia povus kaŭzi flavan plumaron. Sur la kontinento, oni trovus miksaĵon de verdaj kaj flavaj birdoj, kiu dependas de la ofteco de ambaŭ variaĵoj de la geno. Nun imagu ke unu tagon okazas tempesto, kiu forblovas kelkajn birdojn al nova insulo. Povas esti ke duono el tiuj birdoj estas verdaj kaj duono flavaj, sed pro tio ke la grupo estas eta, la probableco ke preskaŭ ĉiuj el la birdoj havus la saman koloron estas sufiĉe granda. Kiam tiuj birdoj atingas la insulon, ili kreos novan populacion, kiu havas malsaman distribuon de la koloroj ol la populacio sur la kontinento kaj sur alia insulo la distribuo povas esti denove malsama.\n\nLa fondefiko influas genetikan diversecon en du interesaj manieroj. Unue, la kontinenta populacio povas havi multajn variaĵojn kaj kombinojn de genoj, kiuj neniam atingas la insulon, ĉar la genoj de la plejparto de la populacio neniam atingas la insulon. Pro tio, la insula populacio, almenaŭ en la komenco, havas malgrandan genetikan diversecon, kio igas ĝin pli vundebla. Due, povas esti ke variaĵo de geno, kiu estis tre malofta en la kontinenta populacio ja atingas la insulon, pro tio ke unu el la fondintoj de la populacioj havis tiun variaĵon, aŭ ke nova mutacio okazas dum la fondado de la insula populacio. Pro tio ke la insula populacio estas tiom malgranda en la komenco, relative granda elcentaĵo de la populacio subite havas tiun variaĵon de la geno. Tio povus esti avantaĝa, sed plej ofte variaĵoj de genoj kiuj disvastiĝas tiel kaŭzas malsanojn. Se ili ja estus avantaĝaj, ili povus disvastiĝi per natura selektado kaj ne bezonus la fondefikon.\n\nLa disvastiĝo de la malavantaĝaj mutacioj estas unu el la plej grandaj riskoj de malgrandaj populacioj ĝenerale. Sur eta insulo, bestoj malfacile trovas partneron, kio malaltigas postulojn, kaj incesto estas pli verŝajna. Ekzemplo de tiu problemo en la naturo estas la Vrangela Insulo de Siberio. Tie vivis la lastaj mamutoj ĝis antaŭ kelkaj miloj da jaroj. Per komparado de la DNA de 4 300-jaraĝa mamuto de la insulo al 45 000-jaraĝa mamuto de la kontinento, oni trovis aron da malavantaĝaj mutacioj en la insula specimeno. Multaj el tiuj mutacioj verŝajne influis la flarkapablon de la mamutoj. Se oni pripensas kiom multe mamuloj uzas la flarkapablon por komuniki, tiuj mutacioj verŝajne severe damaĝis la populacion. Pli da informoj troviĝas en la publikaĵo tute sube.\n\nKonservado Insuloj estas naturhistoriaj muzeoj kaj kuriozaĵkabinetoj samtempe. Pro la pardonema manko de konkurenco, ankaŭ specioj kiuj estas iomete malpli efikaj, aŭ antikvaj grupoj kiuj formortis sur la kontinentoj, povas travivi. Samtempe ili estas tre vundeblaj. La organismoj povas iri nenien kaj la populacioj estas tro etaj kaj malfortaj por adapti sin. Tio evidentiĝis pro la terura damaĝo kauzita de homoj kaj la katoj, hundoj kaj ronguloj kiujn ili kunportis. Nun homoj estas sur insuloj kaj tio ne ŝanĝiĝos, sed la homaro scias pli pri la konsekvencoj de siaj agoj ol iam antaŭe. Se oni helpas unu la alian kaj ŝanĝas sian konduton laŭ siaj propraj eblecoj, oni povas mildigi tiun damaĝon. La Tero ja nur estas insulo en vasta kosmo.\n\nPri mamutoj: Rogers, Rebekah L., and Montgomery Slatkin. “Excess of Genomic Defects in a Woolly Mammoth on Wrangel Island.” PLOS Genetics, edited by Gregory S. Barsh, vol. 13, no. 3, 2017, p. e1006601. Crossref, doi:10.1371/journal.pgen.1006601.\n\nLicencoj por la bildoj: Drakarbo – Rod Waddington: https://www.flickr.com/photos/64607715@N05/13510645265 Kivio – Kimberley Collins: https://commons.wikimedia.org/wiki/File:Little-spotted_kiwi_(Apteryx_owenii).jpg Marigvano – D. Gordon E. Robertson: https://commons.wikimedia.org/wiki/File:Marine_Iguana_(A._c._mertensi) ,_Santiago_Island,_Ecuador.jpg Mammuthus creticus – Peter Maas: https://commons.wikimedia.org/wiki/File:Cretanelephant-petermaas.jpg Kakapo – Department of Conservation: https://www.flickr.com/photos/40456023@N03/8528623525 Aglo de Haast – John Megahan: https://commons.wikimedia.org/wiki/File:Giant_Haasts_eagle_attacking_New_Zealand_moa.jpg", "author": "Frank van Hertrooij", "categories": ["Bestoj", "La Tero"], "audio_links": null}
