---
source: "Scivolemo (scivolemo.com)"
generated_at: "2025-10-31T08:49:57.470035+00:00"
generator: "retradio_lib.py"
time_range: "2023-03-12 – 2023-11-25"
---


# La Faŭno de Aotearoo

**Published:** 2023-03-12

**URL:** https://scivolemo.wordpress.com/2023/03/12/la-fauno-de-aotearoo/

**Author:** Frank van Hertrooij

**Categories:** Bestoj, La Tero

Longe for de la resto de la mondo, ĉirkaŭite de maroj kaj oceanoj, troviĝas biologia paradizo. Temas pri la insularo de Nov-Zelando, konata kiel “Aotearoa” en la loka maoria lingvo. Ĝi loĝigas bizaran miksaĵon de estaĵoj kiel birdoj kiuj ne flugas, ranoj kiuj ne kvakas kaj preskaŭ neniuj indiĝenaj mamuloj. Estas stranga kolekto de organismoj, kiu povas ekzisti nur pro la izoliteco de la lando, sed kial? Ĉi tiu blogafiŝo priskribos kiel Nov-Zelando izoliĝis de la resto de la mondo, portretos kelkajn el ĝiaj notindaj bestaj loĝantoj kaj finfine klarigos la gravegan rolon de birdoj sur la insularo.

La forgesita kontinento Kune kun interalie Nov-Kaledonio, Nov-Zelando estas parto de la kontinenteto Zelandio en la Pacifiko. Zelandio tute apartiĝis de Aŭstralio antaŭ ĉirkaŭ 75 milionoj da jaroj, formante la Tasmanan Maron. Ekde tiam, la interŝanĝo de bestoj kaj plantoj inter Aŭstralio kaj Zelandio iĝis malfacila kaj la lokaj organismoj pluevoluis en sia propra direkto. La izoliteco de Zelandio iĝis eĉ pli severa kiam ĝi komencis sinki kaj la ĉirkaŭa oceano inundis ĝin. Antaŭ 20 milionoj da jaroj, la plejparto de la kontinenteto jam estis subakva kaj hodiaŭ nur 6% estas sekaj.

Zelandio estas dominata de Nov-Zelando, kiu kovras 93% de la seka tero. Ĝi konsistas el du ĉefaj insuloj, la norda kaj suda, kaj pli ol 600 malgrandaj insuletoj. La totala areo de Nov-Zelando estas pli-malpli tiel granda kiel Gabono, Italio aŭ Ekvadoro kaj entenas tre diversajn ekosistemojn. Malgraŭ la maro, kiu mildigas la temperaturojn de la sezonoj, la montaroj kaŭzas akrajn kontrastojn de humideco. En tiuj lokaj klimatoj vivas diversaj plantoj, el kiuj 80% vivas nur en Nov-Zelando. Notindaj estas la filikoj, hepatikoj kaj muskoj, kiuj estas eksterproporcie abundaj en Nov-Zelando, sed ankaŭ la pli ĉiutagaj semplantoj estas unikaj. Amuza observo estas ke pli ol aliloke, nov-zelandaj floroj estas blankaj. Tradicie oni eksplikas tiun fakton per la manko de socialaj abeloj, kio signifas ke floroj estas polenataj de malpli elektemaj insektoj. Kvankam oni komencis kritiki la klarigon de ĉi tiu fenomeno (Campbell et al., 2010), ĝi ja bone resumas insulajn organismojn. Eĉ se ili ŝajnas rekoneblaj, ili ĉiam restas iomete fremdaj.

Mondo sen mamuloj La indiĝena faŭno de Nov-Zelando estas forte ligita al ĝia historio kiel insularo. La maro estas granda barilo, kiun bestoj povas transiri nur naĝante, flosante aŭ flugante. La rezulto estas miksaĵo de novaj kaj malnovaj grupoj. Unuflanke ekzistas specioj kiuj jam loĝis sur Zelandio kiam ĝi liberiĝis de Aŭstralio, sed aliflanke troveblas grupoj kiuj atingis la insulojn nur poste.

La ĉefaj forestantoj estas mamuloj. Hodiaŭ, la solaj indiĝenaj mamuloj en Nov-Zelando estas balenoj, fokoj kaj maleonoj, kaj du malsamaj vespertoj, sed fosiliaj restaĵoj ekzistas de almenaŭ unu tera mamulo (Worthy et al., 2006). La unuaj homoj, la maorioj, alvenis en la 13-14a jarcento kaj kunportis ankaŭ hundojn kaj la Polinezian raton. Poste, en la 18a jarcento, eŭropanoj komencis koloniigi la landon kaj kunportis multajn novajn mamulojn. Famaj estas ŝafoj, hodiaŭ 5-foje tiel abundaj kiel homoj en Nov-Zelando, sed ankaŭ ronĝuloj kaj aliaj pestoj. En ekosistemo kiu disvolviĝis dum milionoj da jaroj sen mamuloj, tio estas vera katastrofo. Sed kun iom da fantazio, Nov-Zelando permesas al ni vidi mondon en kiu mamuloj neniam iĝis dominantaj.

La enloĝantoj de Aotearoo La tuataro (Sphenodon punctatus) Neniuj bestoj tiel bone montras la kontraston inter novaj kaj malnovaj grupoj kiel reptilioj. La tuataro estas samtempe la plej granda kaj la plej antikva reptilio de Nov-Zelando. Ĝi estas ĉirkaŭ 0,5 m longa kaj havas rekoneblan vicon de pikiloj sur la dorso. Kvankam la tuataro aspektas ĝenerale kiel lacerto, ĝi estas io tute malsama. Ĝia specio estas la sola vivanta branĉo de la Rhynchocephalia , ordo de reptilioj kiu floris antaŭ 200 milionoj da jaroj. Ili estas distingeblaj per pluraj trajtoj kiel ripecaj ostoj en la ventro kaj la manko de ekstera vira seksorgano. Sed ankaŭ per sia vivstilo la tuataro apartigas sin. Malkiel lacertoj, tuataroj aktivas ĉefe dum la nokto kaj en relative malvarmaj lokoj. Kvankam Rhynchocephalia havis tutmondan distribuon, ili grade formortis dum lacertoj plenigis iliajn niĉojn. Nur sur kelkaj nov-zelandaj insuloj, protektite de eksteraj influoj, la grupo pluekzistas.

Krom tuatarojn, Nov-Zelando hejmigas du grupojn de reptilioj. Krokodiloj tute mankas kaj testudoj kaj serpentoj nur vizitas la nov-zelandajn marbordojn, sed du tipoj de lacertoj tute kovras la landon: gekoj ( Diplodactylidae ) kaj scinkedoj ( Scincidae ). Ili verŝajne atingis la insulon flosante sur plantmaterialo antaŭ ĉirkaŭ 20 milionoj da jaroj kaj havis sufiĉe da tempo por adapti sin kaj generi novajn speciojn. Ambaŭ grupoj havas plurajn dekojn da membroj kaj plenigis ĉiujn niĉojn. Ĉi tio estas tipa fenomeno sur insuloj. Eĉ se organismoj estas tre diversaj sur la najbaraj kontinentoj, nur malgranda grupo transiras la maron. Tiel la balanco inter malsamaj grupoj ŝanĝiĝas kaj malgrandaj grupoj subite iĝas dominantaj en la nova ekosistemo.

Indiĝenaj ranoj (Leiopelma) Alia grupo el longe pasintaj tempoj estas la amfibioj. La solaj amfibioj en Nov-Zelando estas ranoj, el kiuj tri specioj estas indiĝenaj kaj kelkaj aliaj estis antaŭ mallonge enkondukitaj. La diferencoj inter la du kategorioj estas tre klaraj, ĉar la indiĝenaj ranoj konservas kelkajn antikvajn trajtojn. La indiĝenaj ranoj estas grupigitaj en la sama genro, Leiopelma , kaj havas kelkajn rekoneblajn trajtojn. Kiam temas pri anatomio, ili havas pli da vertebroj ol aliaj ranoj, estas relative malgrandaj kaj ne havas eksterajn miringojn. Aldone, iliaj idoj (krom tiuj de Leiopelma hochstetteri ) forlasas la ovon kiel etaj ranoj kun vostoj, anstataŭ sperti metamorfozon. Ankaŭ ilia konduto estas malsama ol tiu de aliaj ranoj. Ili saltas laŭ sia propra stilo kaj apenaŭ kvakas. Oni fakte rekonas enkondukitajn ranojn pli facile per la aŭdsenso ol per la vidsenso.

Vetaoj (Deinacrida, Hemideina, Anisoura, Motuweta kaj Hemiandrus) Vetaoj estas diversa kolekto de grandaj, neflugaj insektoj, kies plej grandaj membroj atingas longojn de 10 cm (sen la kruroj kaj antenoj). Pro ilia grandeco kaj la manko de mamuloj en Nov-Zelando, vetaoj akiris la kromnomon “senvertebra muso”. Ĉi tiu kaj aliaj komparoj al malgrandaj mamuloj aperas eĉ en la scienca literaturo, sed ofte senargumente. Unue, vetaoj kaj malgrandaj mamuloj estas du tre diversaj grupoj de bestoj. Komparoj kiuj validas por kelkaj specioj ne aŭtomate aplikeblas al aliaj specioj kaj oni povas facile ignori ekzemplojn kiuj kontraŭdiras la komparon. Sed eĉ konsiderante la plej ĝeneralajn trajtojn de la grupoj, la komparo malfacile defendeblas. Musoj kaj aliaj malgrandaj mamuloj estas varmsangaj kaj bruligas multajn kaloriojn por plialtigi sian internan temperaturon. Tio signifas ke ili manĝas signife pli ol insekto de la sama grandeco. Ankaŭ la reproduktaj strategioj de la du grupoj estas malsamaj. Musoj reproduktas sin june kaj ofte kaj havas ĉirkaŭ ses idojn samtempe. Grandaj vetaoj produktas sufiĉe multajn ovojn samtempe, sed ili bezonas tutan jaron por maturiĝi kaj eble nur spertas unu reproduktan sezonon kiel plenkreskuloj. Kombinite, tiuj faktoroj faras ke musoj povas kreskigi siajn nombrojn ĝis 275 fojojn pli rapide ol vetaoj (Griffin et al., 2011). La draste malsamaj vivstiloj de vetaoj kaj malgrandaj mamuloj montras ke la koncepto de “senvertebra muso” estas naiva, sed tio igas vetaojn tedaj. Ili estas tre specialaj insektoj, kiuj interagas kun sia ekosistemo en unika maniero. Hodiaŭ preskaŭ ĉiuj vetaoj de Aotearoo estas protektataj kaj la penso ke ili estas nuraj musoj ne helpas.

Birda paradizo La ĉefroluloj sur la nov-zelandaj insuloj estas birdoj. Per sia flugkapablo, multaj birdoj povas relative facile transiri marojn, kaj ili ofte vojaĝas al insuloj por kovi, nutri sin aŭ fuĝi de predantoj. Ironie, neflugaj birdoj estas speciale abundaj sur Nov-Zelando. Ili adaptis sin al la vivo sur la insuloj kaj grade perdis la flugkapablon tra la pluiro de evoluo. Hodiaŭ, Nov-Zelando estas enloĝata de interalie kivioj, pingvenoj, takaheoj, kakapoj kaj vekaraloj. El tiuj ekzemploj, la takaheo bone montras la evoluon de neflugeco, ĉar ĝi havas relative similan flugantan parencon. Rigardante de distanco, oni povas facile konfuzi la takaheon kaj ĝian kuzon: la pukeko ( Porphyrio melanotus ). Ambaŭ birdoj havas belan bluan plumaron kaj rimarkeblan ruĝan bekon. Tamen ekzistas pli da diferencoj ol la flugkapablo. Por sia vivo sur la tero, la takaheo havas pli dikajn kaj fortajn krurojn, kaj la fakto ke ĝi ne bezonas flugi permesas pli altan korpomason de 2,3-3,8 kg (DOC, n.d.-b). Ĉi tiuj trajtoj videblas ankaŭ en aliaj insulaj birdoj en Nov-Zelando kaj aliloke. Laste, kvankam ĝi ne flugas, la takaheo ja konservis siajn flugilojn. Ili estas utilaj ankaŭ por aliaj taskoj, kiel komunikado. Montrante siajn buntajn flugilojn, ĝi povas allogi eblajn partnerojn aŭ montri sian frustriĝon.

Alia insula strangulo estas la kakapo, kies maoria nomo kākāpō (nokta papago) jam malkaŝas ke ĝi estas perfekte adaptita al la vivo dum la nokto. Iliaj naturaj predantoj estas nun formortintaj rabobirdoj, kiuj ĉasis ĉefe dum la tago. Tial kakapoj kaŝas sin ĝis la krepusko, kamuflite de siaj verdaj plumoj. La sensoj de la kakapo estas tajlitaj por la vivo en relativa malhelo. La okuloj troviĝas je la antaŭo de la vizaĝo kaj estas ĉirkaŭataj de ringoj el plumoj, kiuj direktas sonojn al la oreloj. Pro ĉi tiuj anatomiaj adaptaĵoj, la vizaĝo de kakapo aspektas pli kiel tiu de strigo ol papago. Kiel aliaj neflugaj birdoj, kakapoj estas grandaj. Havante mason de 1,4-2,2 kg (DOC, n.d.-a), ili estas la plej pezaj papagoj de la mondo. Sed malgraŭ la pezo kaj la manko de flugkapablo, kakapoj ne malŝatas arbojn. Per iliaj fortaj kruroj kaj beko, ili facile grimpas la “rimu”-arbon ( Dacrydium cupressinum ), kies strobilojn ili specife ŝatas. La talenta grimpado de la kakapo videblas en ĉi tiu filmeto de la BBC: Ligilo

Insuloj influas la evoluon de bestoj en multaj manieroj. Unue, la klaraj limoj inter insuloj malfaciligas la interŝanĝon de genoj, kio kaŭzas la formiĝon de novaj specioj. Tiel eblas ke unu insularo surhavas malsaman specion de la sama grupo sur ĉiu aparta insulo. Aldone, la unikaj ecoj de insuloj kompare al grandaj kontinentoj puŝas la procezon de evoluo en specifaj direktoj. Tradicie grandaj bestoj ofte malgrandiĝas sur insuloj, ĉar la relativa malabundo de nutraĵoj donas avantaĝon al malpli grandaj ekzempleroj. Male, la malabundo de mamulaj predantoj sur insuloj pligrandigas tradicie malgrandajn bestojn, ĉar ili ne bezonas tiel bone kaŝi sin. Tiu dua efiko eĉ pli fortas en birdoj ol en aliaj grupoj. Ilia grandeco estas limigita de sia flugkapablo, do ili povas pligrandiĝi nur en lokoj kie ili povas sekure vivi sur la grundo. La sola malavantaĝo de ĉi tiu vivstrategio estas ke neflugaj insulaj birdoj ne estas preparitaj por invadantaj mamuloj. Same kiel la fama dido de Maŭricio, kiu formortis nelonge post la alveno de eŭropaj esploristoj, nov-zelandaj birdoj kaj iliaj ovoj suferas multe de predado kaj konkurado de enkondukitaj mamuloj. Laŭ la nov-zelanda departemento de konservado restas nur 440 takaheoj kaj 248 kakapoj (DOC, n.d.-b, n.d.-a).

Lando de kivioj La plej fama besto sur la nov-zelandaj insuloj estas sendiskute la kivio. Ĉi tiu nefluga birdo estas tiel populara ke la maorioj nomas ĝin “taonga” (trezoro), kaj la vorto “kivio” iĝis kromnomo por nov-zelandanoj ĝenerale. Tiu kromnomo estas sufiĉe taŭga, ĉar same kiel la birdo, la nov-zelandano kiun mi konas estas ĉefe aktiva dum la nokto. Kivioj havas rimarkindan anatomion, specife por birdo. Ili havas rondajn korpojn kun nur tre malgrandaj flugiloj, kaj ilia tegumento aspektas pli kiel haroj ol plumoj. Konsekvence, ili devas kompensi sian mankantan flugkapablon per fortaj kruroj, kiuj taŭgas por kurado kaj fosado. Ankaŭ la beko kaptas atenton. Havante nur malgrandajn okulojn, kivioj uzas ĝin kiel ĉefan sensilon. Malkiel aliaj birdoj, kivioj havas naztruojn je la fino de la beko anstataŭ je la bazo. La longa beko facile atingas la grundon, kie ĝi flaras la bestetojn kaj semojn kiujn kivioj ŝatas. Pro ĉi tiuj kaj aliaj trajtoj, kivioj agas multe pli kiel mamulo ol birdo, kio estas sufiĉe taŭga vivstilo sur insulo sen mamula konkurenco.

Kvankam la kivio estas simbolo por la unikeco de la nov-zelanda faŭno, ĝi ne estas tute sola en la mondo. Kivioj membras en la antikva grupo Palaeognathae , kiu inkludas ankaŭ la neflugajn strutojn, reaojn, emuojn kaj kazuarojn kaj la flugantajn tinamojn. En ĉi tiu grupo, kivioj estas notinte malgrandaj. La aliaj membroj senprobleme superas alton de 1 m, kaj strutoj fakte estas la plej grandaj birdoj surtere. Malgraŭ tio, kivioj ja havas rekordon je sia nomo. Inter ĉiuj birdoj, ili havas la plej grandajn ovojn kompare al la patrino. La ovo de kivio estas pli-malpli tiel granda kiel tiuj de emuoj, eĉ se emuo estas ĉirkaŭ dekoble tiel granda kiel kivio. La pezo de ĉi tiu giganta ovo povas esti kvarono de tiu de ĝia patrino kaj ĝi plenigas grandan spacon en ŝia korpo (Abourachid et al., 2019).

Dum longa tempo, la granda ovo de la kivio estis interpretata kiel aludo al ĝia origino. Biologoj kiel Stephen Gould rigardis la pli grandajn parencojn de la kivio kaj argumentis ke ĝi iam estis same granda. La ovo simple estus spuro de pasintaj tempoj, kiu ne malgrandiĝis same rapide kiel la resto de la birdo. En tiu tempo, oni konsideris la moaon kiel la plej proksiman parencon de la kivio. Ĉi tiuj birdoj jam formortis antaŭ la alveno de eŭropanoj en Nov-Zelando, sed daŭre ekzistis en la formo de gigantaj ostoj kaj la memoroj de la maorioj. Ili estas, kiel oni diras en la maoria lingvo, “koe ngaro pērā i te ngaro o te moa” (tiel morta, kiel moao). Ĉi tiuj birdoj estis imponaj estaĵoj. La plej grandaj specioj povis iĝi pli altaj ol 3,5 m kaj havis fortegajn krurojn. Verŝajne ili plenigis rolon en la ekosistemo kiu similas al tiuj de grandaj herbovoraj mamuloj sur aliaj kontinentoj. Ili paŝtis sin manĝante herbojn kaj foliojn kaj disvastigis semojn. Balancon ebligis ilia sola predanto, la Aglo de Haast. Ĝi estis fluganta rabobirdo kun enverguro de 3 m kaj la plej granda predanto de la insularo. Malgraŭ tio ke moaoj kaj kivioj vivis sur la sama insulo kaj ambaŭ membras en la grupo Palaeognathae , modernaj esploroj indikas ke ili malverŝajne estas filogenetikaj fratoj. La plej proksima parenco de la kivio fakte estas la formortinta Elefantbirdo de Madagaskaro (Malagasio), alia nefluga birdego, dum la plej proksima parenco de la moaoj estas la flugantaj tinamoj. Estas do pli verŝajne ke la birdoj havis flugantajn antaŭulojn kiuj atingis malsamajn insularojn kaj sendepende perdis la flugkapablon. Kompreneble ankoraŭ restas la problemo de la kivia ovego, sed ekzistas alternativaj klarigoj por tio. Kiam la patrino metas la ekstreman ovon, la patro kovas ĝin dum periodo de ĉirkaŭ 80 tagoj. Pro la longa daŭro kaj la amaso de nutraĵoj en la ovo, kiviidoj povas naskiĝi pli-malpli pretaj kaj vivi sendepende post kelkaj horoj (Abourachid et al., 2019). Estas tiu memstareco kiu estas la ĉefa evolua avantaĝo.

La estonteco de Aotearoo Nov-Zelando estas lando kun riĉa natura historio. La diverseco kaj unikeco de ĝia faŭno malkaŝas milionojn da jaroj de tektonikaj fortoj, inundoj, glaĉeroj kaj unikaj evoluaj premoj. La insuloj estas ekologia laboratorio, en kiu evoluo eksperimentas per nekutimaj formoj. Ĝi ankaŭ estas konservejo de antikvaj grupoj de bestoj kaj plantoj, kiuj malaperis aliloke. Bedaŭrinde, la alveno de homoj kaj aliaj mamuloj estis nerevokebla katastrofo por ĉi tiu unika faŭno, kaj rezultis je la perdo de sennombraj grupoj. Sed tio ne bezonas esti la fino. La maorioj kreis konekton kun la naturo sur la insuloj kaj la bestoj ekludis gravan rolon en la maoria kulturo. Perdi pliajn speciojn ne nur damaĝus la ekosistemon, sed ankaŭ parton de la maoria identeco. Ankaŭ la eŭropdevenaj Nov-Zelandanoj dum la pasintaj jardekoj grade komencis rekoni la unikecon kaj belecon de la lando kaj ebligis projektojn por la protektado de la maoria kulturo kaj la nov-zelanda naturo. Per bona kompreno de naturscienco kaj kulturo, la nov-zelanda popolo povas garantii ke la venonta ĉapitro en la historio de Nov-Zelando ne estos epoko de morto, sed epoko de resaniĝo.

Kia kaha (estu forta)

Bibliografio Abourachid, A., Castro, I., & Provini, P. (2019). How to walk carrying a huge egg? Trade-offs between locomotion and reproduction explain the special pelvis and leg anatomy in kiwi (Aves; Apteryx spp.). Journal of Anatomy , 235 (6), 1045–1056. https://doi.org/10.1111/JOA.13072

Campbell, D. R., Bischoff, M., Lord, J. M., & Robertson, A. W. (2010). Flower color influences insect visitation in alpine New Zealand. Ecology , 91 (9), 2638–2649. https://doi.org/10.1890/09-0941.1

DOC. (n.d.-a). Kākāpō: New Zealand native land birds . Retrieved March 4, 2023, from https://www.doc.govt.nz/nature/native-animals/birds/birds-a-z/kakapo/

DOC. (n.d.-b). Takahē: NZ native land birds . Retrieved March 4, 2023, from https://www.doc.govt.nz/nature/native-animals/birds/birds-a-z/takahe/

Griffin, M. J., Trewick, S. A., Wehi, P. M., & Morgan-Richards, M. (2011). Exploring the concept of niche convergence in a land without rodents: the case of weta as small mammals. Zealand Journal of Ecology , 35 (3), 302–307.

Worthy, T. H., Tennyson, A. J. D., Archer, M., Musser, A. M., Hand, S. J., Jones, C., Douglas, B. J., McNamara, J. A., & Beck, R. M. D. (2006). Miocene mammal reveals a Mesozoic ghost lineage on insular New Zealand, southwest Pacific. Proceedings of the National Academy of Sciences of the United States of America , 103 (51), 19419. https://doi.org/10.1073/PNAS.0605684103

Dankon al Josuo Marso, kiu provlegis ĉi tiun afiŝon


---

# La vivanta gravedectesto

**Published:** 2023-11-25

**URL:** https://scivolemo.wordpress.com/2023/11/25/la-vivanta-gravedectesto/

**Author:** Frank van Hertrooij

**Categories:** Bestoj, Sciencistoj

Kiam homoj demandas pri mia plej ŝatata rano, kio surprize ofte okazas, mia respondo estas tuja kaj klara. Ekzistas neniu alia rano kiu havas tiel atentokaptan vivstilon kaj interesan rolon en homa historio kiel Xenopus laevis . Adaptite al preskaŭ plene subakva vivo, kaj uzite por genetikaj eksperimentoj kaj eĉ gravedectestoj, ĝi estas viva ekzemplo samtempe de la mirindeco de la naturo kaj la drastaj efikoj de homa interveno.

La vizaĝo de kanibalo Xenopus nature vivas subakve en partoj de Afriko sub Saharo. Malkiel aliaj ranoj, kiuj trapasas multan tempon sur seka tero, Xenopus forlasas la akvon preskaŭ neniam. Unu el ĝiaj anatomiaj adaptaĵoj al ĉi tiu vivstilo estas la malgrandaj strukturoj laŭ la flankoj de ĝia korpo, kiuj aspektas iomete kiel ĉenoj de kudreroj. Per la tielnomataj flankaj linioj, la rano povas percepti akvofluojn kaj elektrajn kampojn, per kiuj ĝi detektas siajn predojn. Malkiel multaj aliaj ranoj, kiuj kaptas predojn per glueca lango, Xenopus uzas siajn longajn fingrojn por disŝiri kaj enbuŝigi kion ajn ĝi trovas. Ĝi preferas vivantajn predojn, sed manĝas ankaŭ jam mortajn organismojn. Sur la menuo estas interalie insektoj, fiŝoj, amfibioj kaj plantoj. Sed specife kiam la manĝo malabundas, Xenopus ne hezitas manĝi ovojn, ranidojn kaj plenkreskajn membrojn de sia propra specio.

Kara, ĉu la rano jam ovumis? Xenopus kaptis la atenton de scivolemuloj antaŭ longa tempo, sed ĝi iĝis specife interesa en la 30aj jaroj de la antaŭa jarcento, kiam la biologo Lancelot Hogben kaj liaj kolegoj studis hormonojn. Ili akcidente malkovris ke oksa hormono kiu similas al hCG, hormono en la urino de gravedaj virinoj, povas ovumigi Xenopus . Ili poste konfirmis ke la injektado de urino de graveda virino havas la saman efikon kaj ke oni povas uzi ĉi tiun fenomenon kiel gravedecteston. Kvankam la metodo estas kruela kompare al hodiaŭaj alternativoj, ĝi estis plibonigo kompare al la tiamaj metodoj, por kiuj oni bezonis mortigi kaj dissekci bestojn. La testo iĝis granda sukceso kaj gvidis al grandskala komerco, kiu disvastigis la ranon tra la mondo.

Mi unue legis pri la stranga rakonto de Xenopus kiel gravedectesto en la libro “Svaparnas Planet” (La planedo de la fungoj), verkita de Jesper Nyström. Vidi la senespriman vizaĝon de Xenopus sur plenpaĝa bildo unue surprizis min, sed la rilato inter Xenopus kaj fungoj rapide evidentiĝis. Xenopus povas infektiĝi de la fungo Batrachochytrium dendrobatidis , kies sporoj povas disvastiĝi en akvo kaj ankri sin en la haŭto de amfibioj. Ĝi misreguligas la balancon de jonoj en la ĉeloj, kio povas gvidi al koratako kaj ofte mortigas la viktimon. Sed pro tio ke Xenopus pli bone rezistas la fungon ol aliaj amfibioj, ĝi povas facile transdoni ĝin. Bedaŭrinde, la disvastigado de Xenopus por sciencaj kaj komercaj celoj disvastigis ankaŭ ĉi tiun fungan infekton kaj kontribuis al la malapero de dekoj da specioj de amfibioj. Ĉi tiel Xenopus montras kiel neantaŭvidebla estas la efikoj de nova specio sur ekosistemo. Jes, la rano estas sukcesa kaj konkurencas kun aliaj amfibioj, sed eĉ pli terura estas la fungo kiun ĝi kunportas.

Xenopus kiel modelorganismo Kvankam la uzo de Xenopus kiel gravedectesto rapide malkreskis kiam pli modernaj alternativoj aperis, ĝi restas modelorganismo por genetikaj kaj embriologiaj eksperimentoj. Ĝi estas studata por fari ĝeneralajn konkludojn pri pli granda grupo de specioj, kiuj eble ne ĉiuj taŭgas por scienca esplorado. Unu kialo por fari tiajn eksperimentojn kun Xenopus anstataŭ homoj estas ke la leĝoj pri eksperimentado kun homoj estas tre striktaj kaj ke multaj homoj opinias ke eksperimentoj kun aliaj bestoj estas etike pli akcepteblaj. Alia kialo estas simpla praktikeco. Ranoj produktas multajn ovojn kiuj rapide disvolviĝas, dum homaj embrioj malfacile akireblas kaj prizorgeblas. Eĉ se homaj embrioj teorie donus pli fidindajn respondojn al demandoj pri homa biologio, oni povas fari multe pli da eksperimentoj per malpli da rimedoj se oni uzas embriojn de Xenopus .

En la dua eldono de la libro “Molecular Embryology: Methods and Protocols” (Molekula Embriologio: Metodoj kaj Protokoloj), la aŭtoroj Jones kaj Smith priskribas kiel facile oni povas ovumigi Xenopus nun ke la hormono hCG estas komerce havebla sen la uzo de homa urino:

“Do, Xenopus estas la specio de amfibio de kiu plej facile akireblas embrioj, specife ĉar nun eblas aĉeti hCG de (la entrepreno) Sigma, tiel evitante la postulon, en okupita biologia laboratorio, pri konstanta provizado de gravedaj kolegoj”

Sed la praktikeco de Xenopus en la laboratorio ne estas limigita al ĝiaj abundaj ovoj. La sama libro nomas ekzemple ke ĝia akvema vivstilo igas ĝin pli facile vivtenebla ol aliaj amfibioj kaj ke ili relative bone rezistas malsanojn kaj infektojn. Aldone, la embrioj estas relative grandaj kaj disvolviĝas ekster la korpo de la patrino, kio igas ilin facile observeblaj kaj manipuleblaj. Estas facile imageble kial sciencistoj elektus Xenopus se la esplorceloj permesas tion.

Kosmovojaĝado kaj ranaj robotoj La nombro de sciencaj publikaĵoj en kiuj Xenopus ludas rolon estas vastega, sed ekzistas kelkaj tendencoj. Oni ĝenerale uzas la ranon por pli bone kompreni embrian disvolviĝon kaj diversajn malsanojn. Xenopus , ekzemple, estis la unua vertebrulo en kiu oni malkovris Hox-genojn, kiuj antaŭe estis konataj de artropodoj kiel drozofilo. 1 Ĉi tiuj genoj gravas por la strukturado de la longa akso de embrio. En artropodoj oni detale esploris kiel ili difinas kiuj segmentoj havu krurojn kaj kiuj ne. La fakto ke Xenopus uzas tre similajn genojn por sia embria disvolviĝo montras ke ĉi tiu meĥanismo estas nekredeble antikva heredaĵo de la komuna antaŭulo de artropodoj kaj vertebruloj. Ĉi tiel, Xenopus ludas rolon en la relative nova scienca kampo “evo-devo”, kiu esploras la profundajn ligojn inter evoluo kaj embria disvolviĝo.

Alia atentokapta atingo pri kiu nur malmultaj specioj povas fanfaroni estas ke Xenopus plurfoje vizitis la kosmon. La unua fojo estis en la 70aj jaroj, kiam la Sovetunio sendis Xenopus -ovojn al la kosmostacioj Салют-4 (Salut-4) kaj Салют-6 (Salut-6). 2 Ĉi tiuj kaj postaj eksperimentoj montris ke la embria disvolviĝo povas okazi senprobleme en la kosmo kaj ke la ranidoj bone adaptiĝas al la kondiĉoj surtere post la vojaĝo. Intertempe homoj loĝas en la kosmo dum longaj periodoj kaj fantazias pri permanenta restado. Mi preferus resti surtere, sed eble la unua homa embrio en la kosmo okazos pli frue ol ni pensas.

Kvankam la ideo de ranoj en la kosmoj sonas futureca, ĝi estas relative ĉiutaga kompare al “Xenobot”-oj. 3 Temas pri malgrandaj robotoj faritaj el Xenopus -ĉeloj, kiuj kombinas ĉiujn kradvortojn de sensacia novaĵartikolo. Oni dezajnas Xenobot-ojn per inteligenta komputila programo, kiu simulas kiel la ĉeloj interagas kun la medio. Tiel la ĉeloj povas evolui en la komputilo por plenigi iun taskon kiel eble plej bone. Kiam la komputilo trovis la plej bonan strukturon por la Xenobot, oni kreskigas ĝin el la praĉeloj de Xenopus -embrio. Konsistante el haŭtaj kaj kormuskolaj ĉeloj, kelkaj partoj de la Xenobot ritme kuntiriĝas, dum aliaj restas pasivaj. Tiel la Xenobot povas moviĝi sur surfacoj kaj interagi kun la medio. La kreintoj povas imagi multajn aplikojn por ĉi tiu teĥnologio. Malkiel kutimaj robotoj, Xenobot-oj konsistas nur el biologiaj materialoj, kio signifas ke ili povas digestiĝi, lasante neniun spuron. Ili ankaŭ riparas sin mem kaj en la estonteco eble povos reprodukti sin, permesante grandskalan produktadon. Eble Xenobot-oj iam vojaĝos tra niaj korpoj, liverante kuracilojn aŭ farante internan ĥirurgion. Aldone, la estaĵoj estas interesaj el pli fundamenta perspektivo. Oni povas havi interesan diskuton pri ĉu Xenobot-oj estas organismo aŭ maŝino, kaj ju pli ili kompleksiĝas, des pli malfacila tiu diskuto iĝas.

Respekto por la rano! Ne eblas ignori la kontribuojn kaj oferojn de Xenopus por la homa socio, eĉ se ili ne elektis tion. Oni ja facile forgesas la sennombrajn modernajn teĥnologiaĵojn por kiuj oni iam uzis bestojn. Per la lecionoj kiujn biologoj lernis de la embria disvolviĝo de Xenopus , ni povas pli bone kompreni nin mem kaj niajn malsanojn. Sed tiuj lecionoj havis altajn kostojn. Eksperimentoj povas suferigi aŭ mortigi bestojn kaj la disvastiĝo de Xenopus tra la mondo severe minacas aliajn amfibiojn. Estas pripensinde ke la kialoj pro kiuj ni esploras modelorganismon malofte estas aŭtentika intereso pri la organismo kaj la naturo. Ni studas ilin ĉefe ĉar ili estas utilaj, danĝeraj aŭ abundaj, sed ne sufiĉe similaj al homoj por veki simpation. Eble la plej grava leciono kiun Xenopus povas instrui al ni estas ke ni estas intime konektitaj al la resto de la vivanta mondo kaj ke esplori la naturon estas maniero por esplori nin mem. Kaj tiu vidpunkto postulas profundan respekton por niaj ĉirkaŭaĵoj.

Bibliografio 1. Carrasco, A. E.; McGinnis, W.; Gehring, W. J.; De Robertis, E. M. Cloning of an X. Laevis Gene Expressed during Early Embryogenesis Coding for a Peptide Region Homologous to Drosophila Homeotic Genes. Cell 1984 , 37 (2), 409–414. https://doi.org/10.1016/0092-8674(84)90371-4 .

2. Horn, E. R. Xenopus Laevis – a Success Story of Biological Research in Space. Advances in Space Research 2006 , 38 (6), 1059–1070. https://doi.org/10.1016/J.ASR.2004.11.016 .

3. Kriegman, S.; Blackiston, D.; Levin, M.; Bongard, J. A Scalable Pipeline for Designing Reconfigurable Organisms. Proceedings of the National Academy of Sciences of the United States of America 2020 , 117 (4), 1853–1859. https://doi.org/10.1073/PNAS.1910837117/SUPPL_FILE/PNAS.1910837117.SM02.MP4 .


---
