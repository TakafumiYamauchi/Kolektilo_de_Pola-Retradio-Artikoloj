---
source: "Scivolemo (scivolemo.com)"
generated_at: "2025-10-31T08:49:57.385086+00:00"
generator: "retradio_lib.py"
time_range: "2018-01-03 – 2018-12-05"
---


# Ĉasi planedojn

**Published:** 2018-01-03

**URL:** https://scivolemo.wordpress.com/2018/01/03/casi-planedojn/

**Author:** Frank van Hertrooij

**Categories:** La Kosmo

Ekstersunsistemaj planedoj

Je la fino de la dudeka jarcento nia bildo de la sunsistemo estis pli malpli kompleta. En la mezo troviĝas la Suno kaj ĉirkaŭ tiu rondiras diversaj planedoj kaj pli etaj objektoj. Tio ne signifis tamen, ke la serĉado al novaj planedoj haltis. En la naŭdekaj jaroj la unuaj planedoj estis malkovritaj ekster la sunsistemo. Same kiel pluraj sciencistoj ekde la sepdeka jarcento, kiuj jam kuraĝis filozofiumi pri tio, oni ankoraŭ ne havis taŭgajn instrumentojn por rekte observi tiujn planedojn. Anstataŭe, oni serĉis spurojn per observi la konduton de la stelo mem. Kiel oni sukcesis fari tion estas rakonto pri la vasta kreemo de sciencistoj.

^La planedoj de nia Sunsistemo, konataj ekde la naŭdeka jarcento

Pulsarmezurado

Nur kiam temas pri tre proksima stelo, kies planedo havas precize taŭgan orbiton, oni povas per la plej bonaj teleskopoj distingi la du objektojn. Tio ne estas praktika kaj certe ne eblis dum la naŭdekaj jaroj. Anstataŭe oni povas pensi pri kiel ekzakte la planedo influas la stelon kaj kiel oni povus mezuri tiun influon. Tre taŭgaj steloj por fari tion estas pulsaroj, pro iliaj ekstremaj fizikaj kvalitoj.

Pulsaroj estas la restaĵoj de mortaj steloj, kies kernoj implodis. Ili estas tre densaj objektoj kun la maso de kelkaj sunoj, koncentritaj en kerno de kelkaj kilometroj. Laŭ la leĝo de konserviĝo de angula movokvanto, turnanta objekto iras pli rapide kiam la maso moviĝas al la akso. Tial dancisto povas turni sin pli rapide per premi la brakojn kontraŭ la korpon. Por pulsaroj tiu efiko estas tiom forta, ke ili rotacias milojn da fojojn ĉiusekunde.

Pulsaroj havas ankaŭ tre fortan magnetan kampon kaj elsendas intensan radion tra du konusoj. La akso de tiuj konusoj ne ĉiam kongruas kun la akso de rotacio, kio signifas ke la konusoj de radio tre rapide rondiras. Kiam observanto troviĝas en la konuso, oni nur estas trafata de tiu radio dum parto de rotacia periodo, kio signifas ke oni vidas pulsantan stelon. Tiu kvalito estas la kialo ke oni nomas tiajn stelojn pulsarojn.

^Modelo de pulsaro. La pilko en la mezo estas la kerno. La blankaj linioj montras la magnetan kampon kaj la bluaj konusoj estas la radio kiun la objekto elsendas.

La rotacio de pulsaro estas tre rapida kaj la ritmo estas komparebla al atomhorloĝo. Tio signifas ke eĉ se planedo nur iomete influus la pulsaron, tio videblus kiel ŝanĝo en la ritmo. Tio estas precize kiel oni trovis la unuaj du konfirmitajn ekstersunsistemajn planedojn en 1992. La ideo malantaŭ tiu malkovro estas ke ne nur la stelo tiras la planedon gravite, sed ankaŭ la planedo tiras la stelon. Kompreneble la stelo havas multe tro da maso por rondiri la planedon, sed ĝi ja iomete moviĝas. Kiam la planedo tiras la pulsaron antaŭen, la pulsaro do estas pli proksima al ni, ol kiam ĝi tiras ĝin malantaŭen. Oni scias ekzakte kiom rapida lumo estas, do oni povas kalkuli kiom pli longa ĝi devas vojaĝi depende de la pozicio de la pulsaro. Per mezuri kiom la ritmo ŝanĝiĝas, oni povas do kalkuli kiom la pozicio de la stelo ŝanĝiĝas. Per tiuj informoj oni povas konfirmi la ekziston de planedo kaj lerni multe pri la maso kaj orbito de la planedo.

Pulsarmezurado estas efika metodo por trovi ekstersunsistemajn planedojn, sed pulsaroj mem estas maloftaj objektoj. Por trovi vivon, la planedoj estas tute senutilaj, ĉar nenio povas travivi la morton de la stelo, aŭ la fortan radion de la pulsaro. Kiam temas pri planeda formado kaj la evoluo de steloj, la planedoj estas interese tamen, ĉar ili eble povus rezulti de dua rondo de planeda formado. Tio signifus ke ili ne kreiĝis dum la komenco de la sunsistemo, kiel la planedoj en nia sunsistemo, sed ke ili formiĝis kiel rezulto de la reordiĝo de materio dum la fino de la vivo de la stelo.

Radia rapido

Alia metodo por detekti la gravitan tiron de planedoj estas per radia rapido. Tiu teĥniko havas la avantaĝon ke ĝi funkcias por steloj kiel nia Suno, sed mezuri la efikon estas multe malpli facila. Por kompreni kiel la teĥniko funkcias, gravas unue kompreni lumon.

Preskaŭ ĉiujn astronomiajn datumojn kiujn oni mezuras rilatas al la lumo de steloj. Tial la influo de la planedo je la lumo de la stelo estas la ŝlosilo al trovi la planedon. Lumo estas ondo kaj havas specifan ondolongon, kiu korespondas kun la koloro, aŭ energio, de la lumo. Steloj elsendas preskaŭ ĉiujn kolorojn, kiuj kune fandiĝas kaj kreas blankan lumon. Kiam oni poste apartigas la lumon por vidi la kolorojn el kiuj ĝi konsistas, oni konsistas tamen ke kelkaj koloroj mankas. Tio estas pro tio ke elementoj en la stelo absorbas specifajn ondolongojn. La manko de tiuj koloroj videblas kiel nigraj bendoj sur la kolorspektro de la stelo, kiujn oni nomas liniojn de Fraunhofer . Se oni kombinas tiun kvaliton de lumo kun alia efiko, oni povas ekzakte mezuri la rapidecon de la stelo laŭ onia vidlinio.

^La linioj de Fraunhofer

Kiam la fonto de ondoj moviĝas antaŭen aŭ malantaŭen, la ondolongo de la ondo ŝanĝiĝas. Tio estas kial la sonorilo de ambulanco sonas pli alte kiam ĝi alproksimiĝas, sed malalte post la preteriro. Tiu efiko nomiĝas la Doppler-efiko kaj respondecas pri tio ke steloj estas iomete pli ruĝa kiam ili moviĝas for de ni kaj iomete pli bluaj kiam ili alproksimiĝas. Objekto devas iri nekredeble rapide por rimarki la efikon nudokule, sed sciencistoj povas pli kaj pli precize mezuri.

Per kompari la liniojn de Fraunhofer inter la lumo de la stelo kaj tiuj de tipa stelo, oni povas mezuri kiom rapide la stelo moviĝas kaj, kio plej gravas, ĉiu tiu rapideco ŝanĝiĝas. Se la stelo tre ritme rapidiĝas kaj malrapidiĝas, tio montras ke verŝajne iu planedo ĉirkaŭiras tiun stelon. Pere de la ekzaktaj kvalitoj de tiu ritmo oni povas eĉ kalkuli kiom da maso la planedo havas kompare al la stelo, kiom rapide ĝi ĉirkaŭiras la stelon kaj kian distancon ĝi havas ĝis la stelo. Tio instruas al ni multe pri kiom diversaj planedoj povas esti. Ekzemplo de tio estas la varma Jupitero , planedoj kiuj same grandas kiel Jupitero, sed kiuj ĉirkaŭiras la stelon tiom proksime kiel Merkuro. Io tia ne ekzistas en nia propra sunsistemo, do oni demandas sin ĉu la planedo formiĝis tie, aŭ ĉu ĝi malrapide moviĝis pli proksimen al la stelo.

^La unua planedo malkovrita ĉirkaŭ stelo simila al la suno. La horizontala akso montras la fazon de la ondo laŭ tempo kaj la vertikala akso montras la rapidon de la stelo.

Transitoj

La koncepto de transitoj aŭ pasado estas la plej intuicia, ĉar oni bone konas ĝin el nia propra sunsistemo. La du planedoj kiuj troviĝas inter la Suno kaj la Tero, Venuso kaj Merkuro, fojfoje pasas antaŭ la diskon de la Suno. Tiam ili videblas kiel etaj nigraj punktoj antaŭ la helega Suno. Ni ankaŭ povas observi tiajn pasadojn ekster la sunsistemo, sed pro tio ke ni ne vidas tiajn stelojn kiel diskojn, oni ne povas vidi la planedon kiel punkto. Anstataŭe oni mezuras la helecon de la stelo tre precize, por vidi ĉu la planedo absorbas iom da lumo.

^Pasado de Venuso, la plej proksima planedo en nia sunsistemo.

Ĝenerale la heleco de stelo malkreskas je multe malpli ol 1%. Tio signifas ke oni bezonas tre bone mezuri por vidi eĉ ajnan influon. Aldone ekzistas multe da aliaj aferoj kiuj povas influi la helecon de stelo, kiel gasnuboj. Por certigi ke la efiko kiun oni mezuras estas de planedo, oni devas do atendi dum longan tempon kaj vidi ĉu la heleco malkreskas periodike. Tiel oni tuj scias kiom da tempo la planedo bezonas por ĉirkaŭiri la stelon, do kiom longa jaro sur tiu planedo daŭras. Pro tio ke la longo de la jaro dependas de la averaĝa distanco al la stelo, oni povas kalkuli kiom for la planedo estas kaj kiom varma ĝia surfaco povus esti. Finfine oni povas konkludi ĉu la planedo havas atmosferon aŭ ne. Tio estas pro tio ke atmosferoj blokas la lumon grandiente, kvankam ŝtono blokas la lumon tuj.

^La heleco de la stelo dum la planedo pasas

Transitoj estas uzataj tre ofte por serĉi ekstersunsistemajn planedojn. La metodo estas taŭga por steloj kiel nia suno kaj tre facile farebla. Kosmaj sondiloj kiel KEPLER povas observi la helecon de multaj steloj samtempe. Tiel oni povas preskaŭ certi pri tio ke unu el ili havas planedon. Tio igas la metodon nekredeble efika kaj la plej populara metodo en la moderna astronomio. Ne estas surpriza do ke tiom da ekstersunsistemaj planedoj havas ”KEPLER” en la nomo.

Kial serĉi ekstersunsistemajn planedojn?

Por tiuj, al kiuj la pura scivolemo ne sufiĉas, la esplorado de ekstersunsistemaj planedoj instruis al omi amason da novaj scioj pri nia sunsistemo kaj aliaj. Rigardi aliajn stelojn povas montri al ni ĉu la kondiĉoj en nia sunsistemo estas kutimaj kaj vaste troveblaj, aŭ tre maloftaj. Oni ekkonas novajn specojn da planedoj, kiel tiuj kiuj estas tute kovritaj de akvo, aŭ kiuj konsistas plejparte el karbono kun travoloj el diamanto. Oni lernas pri planedoj kun strangaj orbitoj kiel varmaj Jupiteroj, planedoj kiuj estas frostitaj dum parto de la jaro kaj varmegaj dum alia parto, kiel kometoj, aŭ planedoj kiuj ĉirkaŭiras du stelojn samtempe. Scii pli pri tiuj planedoj estas interesa el si mem, sed ankaŭ por onia pli ĝenerala kompreno de la universo, ekstersunsistemaj planedoj povas esti gravaj. Pensi pri la ekstremaj cirkonstancoj sur aliaj planedoj helpas nin kompreni la formadon de planedoj pli bone kaj helpas nin pensi pri kiel distancaj atmosferoj kaj eĉ vivo povus aspekti. La fako estas ankoraŭ juna tamen kaj restas abundeco da nekredeblajn sciindaĵojn kiujn ni ankoraŭ malkovru.


---

# La valoraĵo kiu ŝvebas el niaj manoj

**Published:** 2018-01-10

**URL:** https://scivolemo.wordpress.com/2018/01/10/la-valorajo-kiu-svebas-el-niaj-manoj/

**Author:** Frank van Hertrooij

**Categories:** Ĥemio

Heliumo estas krom hidrogeno la plej ofta elemento en la universo. Preskaŭ kvarono el la maso de ĉiuj atomoj kune konsistas el heliumo. Malgraŭ tio, la elemento estas tre malofta surtere. Heliumo estas malpli peza ol la aliaj gasoj en la atmosfero, do ĝi flosas supren, ĝis ĝi eskapas la Teron. Pro ĝia malofteco ĉi tie, Heliumo estas ankaŭ la unua elemento, kiun oni unue malkovris ekster la Tero. Oni trovis ĝin per observi la spektron de la sunlumo kaj kunkludis ke iu nova elemento absorbis specifan flavan koloron kaj filtris ĝin el la spektro. De tie la nomo de la elemento venis, kiu signifas ”Suno” en la Greka. Heliumo estas tre utila elemento kun multe da aplikoj, sed oni ne havas sufiĉe da ĝi por provizi la kreskantan bezonon. Kiuj do estas la utiloj de la stranga gaso kaj de kie oni prenas ĝin?

^ Oni povas briligi heliumon per elektro, same kiel neonon.

Ĥemia stabileco kaj aerŝipoj

Elektronoj estas tre gravaj en ĥemiaj reagoj. Multaj atomoj strebas al havi specifan kvanton da atomoj ĉirkaŭ si. Tiel ili iĝas plej stabilaj. Heliumo nature havas la ĝustan kvanton da elektronoj kaj ne bezonas reagi kun aliaj atomoj por atingi tion. Tio nomiĝas noblagasa konfiguracio kaj igas ĝin tre taŭga por ekzemple veldado. Aero estis granda problemo por veldistoj, pro tio ke la oksigeno en la atmosfero povas facile reagi kun la metalo. Anstataŭe, oni plenigas la aeron ĉirkaŭ la veldilo per tre stabilaj gasoj kiel heliumo por preventi ajnan reagon.

Ankaŭ en balonoj heliumo estas nepre bezonata. Heliumo estas malpli peza ol aero kaj emas flosi supren. Kiam oni kaptas ĝin en balono, la gaso povas puŝi la balonon kun si. Tiun efikon oni uzas por krei ornamentajn balonojn dum nuptoj, paradoj kaj aliaj festoj. Ankaŭ veterbalonoj, kiuj portas mezurilojn supren por studi la veteron kaj klimaton, uzas heliumon por flosi. Ekzistas unu gaso kiu pezas eĉ malpli ol heliumo kaj povas porti pli da mason, nome hidrogeno. Tiu gaso certe estis uzata historie, sed ĝi havis grandan malavantaĝon. Hidrogeno povas eksplodi. Inter la du mondmilitoj, Britio, Usono kaj Germanio konstruis grandajn aerŝipojn. La plej granda el ili, la Hindenburgo , estis tiom giganta kiel granda krozoŝipo kaj ofertis lokojn por maksimume 72 pasaĝeroj. Ĝi havis restoracion kaj sidejon kun piano kaj povis vojaĝi inter Eŭropo kaj Norda Ameriko ene de du tagoj. La Germanoj sciis ke heliumo estus pli sekura ol hidrogeno, sed la gaso nur grandskale haveblis en Usono, do ili finfine uzis hidrogenon. Tio iris bone dum iom da tempo, ĝis finfine la aerŝipo ekbrulis ĵus antaŭ la surteriĝo en Nov-Ĵerzejo. 36 homoj mortis. La Hindenburg-katastrofo ne estis la unua, aŭ plej mortiga katastrofo kun aerŝipo, sed ĝi ja okazis antaŭ amaso da homoj kaj estis filmata. Tial la publiko tuj perdis sian fidon je aerŝipoj. Dum la militoj oni uzis balonojn por spionado. Usono povis uzi sian heliumon tre strategie tiel, ĉar eĉ se oni pafis la balonojn, ili ne tuj eksplodis.

^ La fotado kaj filmado igis la ĝeneralan popolon perdi sian fidon je aerŝipoj, kvankam ili baldaŭ ĉiukaze malvenkus de krozoŝipoj kaj aviadiloj pro la kostoj.

Malvarmo

Ĥemiaĵoj povas esti en malsamaj fazoj, depende de la temperaturo. Kiam oni varmigas glacion, ĝi fandiĝas al akvo kaj kiam oni varmigas akvon, ĝi vaporiĝas. Glacio, akvo kaj akvovaporo ĉiuj estas la sama molekulo, sed kun malsama kvanto da energio. Inverse oni povas malvarmigi la gasojn en la aero por igi ilin likvaj kaj finfine solidaj. Oksigena gaso iĝas solida je -218 gradoj selciaj, nitrogena gaso je -210 gradoj kaj karbona dioksido jam je -79 gradoj. Heliumo estas la nura gaso kiu ne solidiĝas sub atmosfera premo kaj do restas likva ĝis la absoluta minimuma temperaturo. Tre proksime al tiu temperaturo, la atomoj havas tiom malmulte da varmo ke ĝi ne plu povas nuligi la kvantumefikojn ene de la materialo. Kiel rezulto la likvaĵo havas tre unikajn kvalitojn, kiel la kapablo de grimpi la vandojn de la ujo kontraŭ gravito.

^ Tre malvarma heliumo havas unikajn kvalitojn. Ĉi tie la guto de heliumo iras tra la materialo de la ujo kvazaŭ fantomo.

Ke heliumo povas iĝi tiom frosta kaj tamen resti likva igas ĝin tre utila por malvarmigi aliajn materialojn. Tio igas la likvaĵon tre valora, ĉar ĝi ne estas anstataŭigebla, sed tre bezonata. La plej ofta apliko de ĉi tiu efiko estas en elektromagnetoj, kiuj kreas magnetajn kampojn per elektraj fluoj tra la materialo. Kutime materialoj havas specifan rezistancon, kiu kontraŭas la fluon de elektronojn. Ju pli granda tiu rezistanco estas, des pli multe da energio oni malŝparas kaj des pli varma la magneto iĝas. Oni povas malaltigi la rezistancon de la elektromagneto per malaltigi la temperaturon. Tiel la elektronoj pli facile trairas la materialon. Kelkaj materialoj tute perdas sian rezistancon ĉirkaŭ temperaturoj de 4K (4 gradoj super la minimuma temperaturo). Tio signifas ke elektronoj povas flui tra ilin sen perdi energion. Uzante tiun efikon, oni povas krei tre efikajn elektromagnetojn. Por tiu malvarmigado oni uzas heliumon kaj la aplikoj estas interalie la MRI-skanilo en la malsanulejo kaj grandaj partiklaj akceliloj kiel la LHC.

^ La Granda Koliziigilo de Hadronoj (LHC) de 27 kilometroj estas la plej granda maŝino uzata de homaro. Por zorgi ke la magnetoj restas kiel eble plej malvarmaj, oni uzas likvan heliumon.

Subakvado

Laste, ankaŭ subakvistoj dependas de heliumo. Oni povas naĝi ĝis 30m profunde per altpremaj aerboteloj, sed pli profunde oni ekriskas sian sanon. La plejparto de aero konsistas el nitrogena gaso, kiu kutime ne vundas onin. Sub pli forta premo tamen, la nitrogena gaso ekinfluas oniajn nervojn kaj havas la efikojn de alkoholo. Tio igas subakvistojn tro memfidaj, kio kaŭzis plurajn akcidentojn. Aldone, nitrogeno pli facile solviĝas en la sango sub alta premo. Kiam oni iras supren tro rapide, la premo denove malaltiĝas kaj la nitrogeno eskapas la sangon. Ene de la sangaj vaskuloj, la gaso formas bobelojn, kiuj blokas la sangofluon. Por preventi ambaŭ efikojn oni anstataŭigas parton aŭ ĉiom de la nitrogena gaso per heliumo. Tio ja efikas la altecon de la voĉo, do la komunikiloj ŝanĝas la sonaltecon por nuligi la efikon.

Malabundeco de heliumo

Heliumo estas tre utila por balonojn, MRI-skanilojn kaj subakvado, sed malgraŭ la granda bezono, oni ne facile trovas la gason. Oni povas filtri heliumon el la aero, ekzemple per la malsamaj temperaturoj je kiuj la gasoj en la aero iĝas likvaj. Tamen, pro tio ke heliumo tre maloftas en la atmosfero, tiu metodo estas tre malefika. Anstataŭe oni povas serĉi sub la Tero. La elemento estas kreita en la Tero el radioaktivaj materialoj. Kiam pezaj elementoj kiel urano disfalas, ili elsendas alfa-partiklojn, aŭ heliumajn kernojn. Tiuj kernoj povas kapti du elektronojn kaj tiel formi heliuman gason. Kiel rezulto de radioaktiveco, oni povas trovi iom de heliumo interalie inter tergaso, sed la koncentracio ofte estas multe tro eta. La lokoj kie altkoncentracia heliumo akireblas, estas maloftaj kaj ĉiuj trovitaj pro bonŝanco. La disfalado de radioaktivaj elementoj signifas ke nova heliumo ja estas produktata, sed tio okazas multe maltro rapide. Nuntempe, la plejparto de la tutmonda heliumo estas konservata en pora roko sub Usono. Dum longa tempo la Usona registraro konservis grandajn kvantojn da heliumo, sed pro la leĝa situacio en la lando, ili vendas la gason malmultkoste. Tio signifas ke ĉirkaŭ 2020 la lando estos forvendinta ĉion. La alproksimiĝanta manko jam videblas laŭ la prezoj kaj sciencistoj pensas pri solvoj. Kelkaj revas de porti heliumon de la Luno, kie ĝi estas multe pli abunda, sed tio estas por nun tre malpraktika. Aliaj scienistoj provas trovi la elementon per analizi la kondiĉojn kiuj, povus kaŭzi la liberiĝon de la gaso. En afriko, geologia aktiveco kreas multe da varmo, kiu liberigas la heliumon el la antikvaj rokoj. Bedaŭrinde oni ne jam certas pri kiom da heliumo troveblas tie. Aldone, oni ne certas pri la severeco de la efiko je la medio. Por nun oni do estu ŝparemaj kaj uzu la heliumon ĝuste.

^ En ĉi tiu produktejo, la plejparto de la tutmonda heliuma provizo estis produktata.

Por lerni pli pri la aerŝipo Hindenburgo spektu ĉi tiun filmeton:


---

# Kiel trompi la cerbon

**Published:** 2018-01-17

**URL:** https://scivolemo.wordpress.com/2018/01/17/kiel-trompi-la-cerbon/

**Author:** Frank van Hertrooij

**Categories:** Psikologio

Dum milionoj da jaroj la cerbo adaptis sin al freneza mondo. Por travivi ĝi devis rekoni paternojn, agi rapide kaj precize kaj kunlabori kun limigita korpo. Por ŝpari energion kaj povi reagi tuj al danĝeroj, ĝi do ne provas krei precizan bildon de la mondo ekstere, sed bildon kiu funkcias. Tio sufiĉas por kavernulo, sed la cerbo facile trompeblas. Oni povas fari tion per ludi kun lumo, aŭ la maniero kiel la okuloj kaj la cerbo prilaboras signalojn. Tia trompo por la sensoj nomiĝas iluzio kaj oni renkontas ilin pli ofte ol oni eble ŝatus konfesi. Feliĉe oni povas lerni de oniaj malfortoj kaj scii kiam oni ne fidu la okulojn.

Fiksitaj bildoj

La konekto inter la cerbo kaj la okuloj estas tre komplika. Se oni vidus la mondon tiel, kiel la lumo trairas la okulojn, oni vidus ĝin inversite, kvazaŭ oni starus sur la manoj. La cerbo tuttempe ŝanĝas la bildon kiun oni vidas por igi ĝin kiel eble plej logika. Tio signifas ke ĝi inversigas la bildon, sed ĝi faras multe pli. Oni ekzemple ne vidas konstantajn signalojn, kiel la nazon. Tio okazas kun ĉiuj sensoj kaj ankaŭ klarigas kial oni ne sentas siajn vestaĵojn la tutan tagon. Inverse, la cerbo provas ankaŭ plenigi la bildon kiam informoj mankas, ekzemple en la blinda makulo (la loko kie la opta nervo forlasas la okulon, kie ne estas sensoĉeloj). La cerbo uzas informojn el la ĉirkaŭaĵoj por diveni kio povus esti en tiuj lokoj, sed ne ĉiam sukcesas.

Ĉi tiu bildo montras kiel la cerbo plenigas la blindan makulon. Se oni kovras la maldekstran okulon per la mano kaj rigardas la krucon maldekstre pli malpli 30cm for de la ekrano, la punkto dekstre malaperos (plej facilas per komputilo). La cerbo plenigas la blindan makulon per la koloro ĉirkaŭ ĝi, kio igas la punkton blanka. Tiu efiko funkcias kun ajna koloro. Kelkfoje la iluzio rekte influas la okulojn, antaŭ la interpreto. Tio okazas en la kazo de ”postbildoj”. La okulo havas tri malsamajn specojn da sensoĉelojn, kiuj nomiĝas konusaj ĉeloj, por detekti kolorojn. Ĉiuj respondecas pri unu koloro, nome ruĝa, verda aŭ blua. Per kombini la signalojn de ĉiuj specoj de ĉeloj, oni povas vidi tutan kolorspektron. La ĉeloj tamen ne estas perfektaj. Ili ĥemie reagas al lumo kaj bezonas tempon por ripozi.

Ĉi tio estas “Meisje met de parel”, pentrita de Johannes Vermeer. La nura diferenco estas ke la koloroj ne kongruas kun la originalo. Ĉiuj koloroj estas ŝanĝitaj al tiuj rekte trans la kolorcirklo. Ruĝa do iĝis cejana, blua iĝis flava kaj tiel plu. Rigardu la bildon dum kelkaj sekundoj sen movi la okulojn kaj poste rigardu helan, blankan fonon. Tiel la originala pentraĵo videblas. Blanka lumo enhavas ĉiujn kolorojn, sed kiam la sensoĉeloj por specifa koloro laciĝas, oni vidas nur la kolorojn kiuj restas. Tial oni vidas inversitan bildon. Niaj okuloj povas klarigi multajn iluziojn, sed la plejparto el ili kreiĝas en niaj cerboj. La bildoj en onia menso ne estas absolutaj, kiel tiuj kreitaj per digitala kamerao. Oni ne vidas bilderojn kiuj ĉiuj havas la saman koloron kaj helecon kiel tiuj en ekrano. Prilabori ĉiujn detalojn de bildo kostus multe tro da tempo kaj energio. Por povi rapide kaj efike konkludi, la cerbo ne vidas bilderojn, sed formojn kaj paternojn. Ĝi plenigas bildojn laŭ tio kion ĝi spertis kaj vidis antaŭe. Se oni bone komprenas kiel la cerbo funkcias, oni povas trompi ĝin. Eblas vidi movojn, kolorojn kaj formojn kiuj ne ekzistas.

En ĉi tiu iluzio, la kvadrato kun la ”B” aspektas pli hela ol tiu kun la ”A”, sed ĝi ne estas. Se oni rigardas la bildon per komputilo, ĝi scias ke la du kvadratoj havas ekzakte la saman koloron, ĉar ĉiu bildero estas ekzakte priskribita en la kodo. Kontraste, homoj vidas diferencon, pro tio ke la cerbo ne nur provas vidi la bildon, sed ankaŭ kompreni ĝin. Ĝi vidas ŝaktabulon kun klara paterno, do ĝi povas deveni ke kvadrato B devus esti blanka. Ĝi vidas ankaŭ la ombron de la verda cilindro, kiu igas ĉion malpli hela. La cerbo igas la kvadraton pli hela por ke ĝi kongruu kun tio kio oni kutimas vidi, eĉ se tio donas neveran bildon.

Klaras ke oni ne povas fidi la cerbon kiam temas pri ombroj. Kvankam tio povas esti amuza ludo, ĝi ankaŭ povas kaŭzi praktikajn problemojn. Specife kiam oni legas mapojn.

Ĉi tiu bildo, farita per Google Maps, montras strangan strukturon. Al multaj homoj ĝi aspektas kiel ampleksa montaro, sed ĝi fakte estas parto de la Granda Kanjono en Usono. La fonto de tiu iluzio estas ke la cerbo ne havas sufiĉe da indikojn por krei tridimensian bildon de la mapo, kio signifas ke ĝi vidas unu el du eblaj intrepretoj. Oni ne povas vidi la sunon, do oni ne scias kie la fonto de la lumo troviĝas. En la ĉiutaga vivo, la suno neniam brilas de sube, do la cerbo alkutimiĝis al la ideo ke lumo venas de supre. Tio povas krei problemojn sur mapoj, ĉar tie la fonto de la lumo povas esti ie ajn. Aldone, la ombro de valo, kiam la lumo venas el la sudo, aspektas simile al la ombro de monto, kiam la lumo venas el la nordo. Ĉi tiu mapo montras valon, sed la lumo venas el la sudo, do de sube. Oni pensas ke la lumo venas de la alia flanko kaj misinterpretas la konkavecon de la valo. Por certigi ke homoj ne misinterpretas mapojn, oni ofte aldonas lumfonton permane. Tio plej ofte okazas en la maldekstra supra angulo de la bildo. Tio ja igas la mapo pli bone interpretebla, sed ĝi ofte ne estas realisma, ĉar la suno neniam brilas el la nordo kiam oni rigardas lokon norde de la ekvatoro. Kiel la percepto de ombroj montras, konteksto estas tre grava kiam temas pri interpreti bildojn. Tio estas specife vera por la grando de malsamaj objektoj en bildo. Sur ekrano aŭ papero, oni ne povas uzi la malsamajn perspektivojn de la okuloj por vidi tridimensie, do la cerbo serĉas aliajn indikojn por diveni kiuj objektoj estas pli proksimaj kaj kiuj estas pli for.

En ĉi tiu bildo, desegnita de Roger Shepard kaj originale publikigita en ties libro ”Mind Sights”, La antaŭa monstro aspektas malpli granda ol la malantaŭa monstro, sed ili fakte estas same grandaj. La maniero per kiu la muroj de la tunelo estas desegnitaj indikas ke la malantaŭa monstro estas pli for. La cerbo kombinas la informojn de la perceptita grandeco de la monstroj kaj la divenita distanco kaj konkludas ke ĝi do devas esti pli granda ol la antaŭa monstro.

Ankaŭ la fama Ebbinghaus-iluzio ludas kun relativa grando. La oranĝkoloraj diskoj en la bildo estas same grandaj, sed la dekstra aspektas pli granda. Sciencistoj ne konsentas pri la ekzakta kialo malantaŭ la iluzio. Povas esti ke la cerbo interpretas grandon laŭ la kontrasto kun ĉirkaŭaj diskoj, sed ankaŭ la distanco inter la oranĝkolora kaj la ĉirkaŭaj grizaj diskoj povas havi gravan rolon. Eksperimentoj ja montris ke universitataj studentoj estas multe pli influataj de la iluzio ol infanoj kiuj aĝas dek aŭ malpli. Tio montras ke la kreskita senco por konteksto de la studentoj kaŭzas ke ili estas pli severe efikataj de la iluzio.

Moviĝo

La plej utila kaj ofte uzata iluzio restas tiu de moviĝantaj bildoj. La ”stroboskopa efiko” okazas kiam oni rigardas serion de bildoj tre rapide. Kiam oni rigardas, oni mallonge memoras la bildon kiun oni ĵus vidis, por pli rapide povi intrepreti la sekvan bildon, sed se la bildoj aperas tre rapidaj, la memoro kaj la bildo miksiĝas, kio donas la iluzion de moviĝanta bildo. Jam antaŭ filmado oni povis doni vivon al fotoj kaj desegnaĵoj tiel pere de zootropo. Tio estas cilindra ujo en kiu oni povas meti paperon kun bildstrio. En la vando de la cilendro estas fendoj tra kiuj oni povas vidi po unu bildo. Tiuj fendoj preventas ke la bildo iĝas svaga per kovri la bildon dum parto de la tempo. Per rapide turni la cilindron, oni povas vidi bildon post bildon, ĝis ili kunfandiĝas kaj iĝas animacio.

Pro evoluoj en la kampo de filmteĥniko, la zootropo perdis sian utilon, sed ĝi ankoraŭ estas bela por vidi. Modernaj teĥnikoj ja plifaciligis konstrui tridimensiajn zootropojn. Per rapide turni diskon kun etaj plastaj figuroj oni povas kaŭzi la saman efikon kiel en la tradicia zootropo. Oni povas uzi fendojn por rigardi la figurojn, sed oni ankaŭ povas rapide ŝalti kaj malŝalti la lumon, aŭ filmi ĝin per kamerao. Ĉi-sube estas bildo de malnova tridimensia zootropo.

Kompreneble ja estas diferencoj inter filmoj kaj veraj moviĝoj. Filmoj havas specifan bildfrekvencon. Tio estas la kvanto da bildoj, kiuj estas montrantaj ĉiusekunde. Se oni filmas objektojn kiuj turniĝas same rapide kiel la bildfrekvenco, ĉiu punkto de la objekto estas en la sama loko sur ĉiu bildo. La rezulto estas ke malgraŭ la rapida moviĝo, la objekto aspektas fiksa en la filmo. Tio ofte okazas kun radoj de veturiloj en filmoj. Pro tio ke ili estas tro rapidaj por kapti per normala kamerao, ili ŝajnas malpli rapidaj aŭ fiksaj, aŭ la direkto laŭ kiu ili turniĝas iĝas inversa. Se nur temas pri rado, tio ne estas problemo, sed kiam io tre rapida estas la celo de la filmo, oni bezonas kameraon kiu povas filmi pli da bildojn ĉiusekunde.

Alia problemo kiam oni filmas aŭ fotas rapidajn objektojn estas ke la plejparto de kameraoj ne fotas la tutan bildon samtempe. Plej ofte la kamerao unue fotas la supran vicon de bilderoj kaj iras suben, ĝis ĝi fotis ĉiun vicon. Tiusence ĝi multe similas al skanilo. Kiam oni fotas ion kio moviĝas tre rapide, ĝi havas malsaman pozicion kiam la kamerao fotas la supron de la bildo, ol kiam ĝi fotas la subon, kio kaŭzas strangajn deformojn. Tre bonaj por montri tiun efikon estas helicoj, ĉar ili tre rapide rondiras kaj kaŭzas interesan paternon.

Laste, oni ne bezonas kameraon por krei la iluzion de moviĝo. Ekzistas multaj ekzemploj de bildoj kiuj trompas la cerbon por ŝajnigi ke ili moviĝas. Unu el ili estas la iluzio de la rotaciantaj serpentoj. Tiu ĉi iluzio estas ekzemplo de ”Periferia drivo” kaj utiligas kontrastojn.

La bildo ĉi tie estis kreita de Akiyoshi Kitaoka. Aspektas kvazaŭ la cirkloj, el kiuj el bildo konsistas, moviĝas sendepende. Kiam oni vere fokusiĝas je unu cirklo, la moviĝo ĉesas. Nur la plej eta moviĝo de la okuloj necesas tamen, por denove ekigi la moviĝon. Sciencistoj pensas ke la efiko estas kaŭzata de la diferencoj inter la kontrastoj inter la malsamaj koloroj. La nigraj kaj blankaj eroj havas tre akran kontraston, kiu tuj aktivigas specifajn nervojn en la cerbo. La flavaj kaj bluaj partoj havas malpli akran kontraston, kio kreas malpli rapidan respondon en la cerbo. La diferenco inter tiuj du signaloj vekas la nervojn, kiuj respondecas pri moviĝo, kio kaŭzas la iluzion. Alia grava faktoro estas la diferencoj inter malsamaj partoj de la okulo. Oni povas plej bone distingi detalojn per la centro de la okulo, sed aliaj partoj de la bildo iĝas svagaj kaj kunfandiĝas. Tial la bildo ĉesas moviĝi kiam oni ne movas la okulojn kaj vere fokusiĝas.

Finfine la cerbo estas multe pli facile trompebla ol oni pensas, sed tio ne gravas. Ĉi tiel la cerbo estas plej efika kaj aldone oni povas ĝui la diversajn iluziojn. La plej grava afero por lerni tamen, estas ke ni ne forgesu ke la mondo ne ĉiam estas kio ĝi ŝajnas.

Por ankaŭ trompi la orelojn oni povas malfermi la suban ligilon en sia retumilo kaj ŝalti la sonon. La sono kiun oni aŭdas iom pensigas min pri veturi trajne trans tunelon. La iluzio estas ke la sono ŝajne senĉese malaltiĝas, kvankam tio ne eblas. Por atingi tiun efikon, la sono uzas tre unikan sinsekvon de tonoj kiuj iras suben kiel ŝtuparo. Oni aŭdas multajn ŝtuparojn samtempe kiuj ĉiuj estas oktavon pli altaj ol la antaŭa. Tiel la tonoj iĝas malpli altaj ĉiun individuan momenton, sed ne ĝenerale. La sono nomiĝas la Shepard-tono. http://www.fallingfalling.com/


---

# La plej granda ŝarko iam ajn

**Published:** 2018-01-24

**URL:** https://scivolemo.wordpress.com/2018/01/24/la-plej-granda-sarko-iam-ajn/

**Author:** Frank van Hertrooij

**Categories:** Bestoj

Post la morto de la lasta dinosaŭro, antaŭ 65 milionoj da jaroj, mamuloj kaj birdoj floris ĉie sur la Tero. Tio ne signifas tamen, ke la vivo en la maro haltis. Eĉ kelkaj mamuloj vagadis denove en la direkto de la akvo. Tiuj adaptis sin por poste iĝi delfenoj kaj balenoj, sed ilin atendis granda danĝero. Antaŭ 23 ĝis 2,6 milionoj da jaroj vivis Megalodon , la plej granda ŝarko iam ajn. Per korpo de averaĝe 10,5m kaj dentoj de 18cm, ĝi ĉasis malgrandajn balenojn kaj estis la plej danĝera predanto el sia medio. La rego de Megalodon ne daŭris tiom longe tamen. Malgraŭ la longa historio de ŝarkoj, kiu daŭris pli ol 400 milionoj da jaroj, Megalodon nur eltenis ĉirkaŭ 20 milionojn.

^ Rekonstruo de Megalodon je vera grandeco

Dentoj

Paleontologoj trovis multajn fosiliojn de Megalodon , sed neniujn ostojn, la plejparto el ili estas dentoj. Tio sekvas el la fakto ke la skeleto de ŝarko konsistas el kartilago. Kutimaj ostoj, kiujn oni trovas en mamuloj, sed ankaŭ en la plejparto de fiŝoj, konsistas el tre dura materialo, kiu malrapide digestiĝas de bakterioj. Kontraste, la kartilago en la skeletoj de ŝarkoj kaj rajoj preskaŭ tuj post la morto disfalas kaj tute malaperas post unu aŭ kelkaj semajnoj. La nura parto de ŝarko, kiu ja bone konserviĝas, estas la dentoj. Feliĉe ili havas amason.

Dum la tempo de Megalodon , la dentaroj de ŝarkoj jam havis tre interesan kvaliton. Malkiel homoj, kiuj havas nur du dentarojn dum la tuta vivo, ŝarkoj povas renovigi la dentaron konstante. La dentoj troviĝas en pluraj vicoj kaj kiam unu elfalas, la sekva povas tuj preni la lokon de la antaŭa. Dum la tuta vivo, ŝarko povas perdi milojn da dentoj, kio igas la ŝancon ke almenaŭ unu el ili fosiliiĝas sufiĉe granda. Kiom facile ili fosiliiĝas kaj kiom multe da ili estis perditaj do klarigas kial ni konas la beston preskaŭ nur laŭ la dentoj.

La dentoj de Megalodon facile rekoneblas, ĉar neniu ŝarko havas eĉ iomete similajn dentojn. Unue, ili estis gigantaj. Ili povis iĝi 18cm kaj estis tre dikaj, kompare al tiuj de modernaj ŝarkoj. La diferencoj estas tre klaraj, eĉ se oni komparas Megalodon al la blanka ŝarko, ĝia plej proksima parenco. Laŭ la rando de la dentegoj videblas etaj strukturoj, kiuj similias al tranĉilo. Tiuj igas la damaĝon kiun la dento povas krei multe pli granda. Fakte, eĉ post milionoj da jaroj oni povas vundegi sin se oni ne tenas la denton ĝuste, aŭ per bonaj gantoj. Fine, ankaŭ la materialo el kiu la dentoj konsistas estas malsama. Al dentopasto oni ofte aldonas natrian fluoridon por preventi kariojn. Ankaŭ la dentoj Megalodon enhavis fluoridon en la formo de fluorapatito. Tiu mineralo daŭre troveblas en la dentoj de modernaj ŝarkoj, sed sur surface. Megalodon havis fluorapatiton en la tuta dento, kio igis ilin eĉ pli fortaj. Sciencistoj pensas ke tiu lasta diferenco estas konsekvenco de malpli alta kvanto da fluorido en la oceanoj kompare al la tempo de Megalodon. Specife por ŝarkoj, kiuj konstante renovigas la dentaron, tio povas esti problemo.

^ Fosilia dento de Megalodon

Grandeco

Sen kompleta skeleto, paleontologoj ne povas konsenti pri kiom granda Megalodon fakte estis. Oni certas ke la fiŝego estis multe pli granda ol la blanka ŝarko. Tio estas klara pro la dentoj, kiuj multe pli grandas, sed ankaŭ pro la dieto. Oni trovis restaĵojn de balenoj kiuj estis atakataj de Megalodon kaj havis ŝirojn de pluraj centimetroj en la ostoj. Nur besto kun tiom grandaj dentoj povus tiom damaĝi balenon.

La rilatumoj inter malsamaj partoj de la korpo povas esti bonaj indikoj pri la grando de la tuto. Se oni komparas la grandecon de aliaj ŝarkoj al ties dentoj, oni povas uzi tiujn informojn por krei minimuman kaj maksimuman divenon pri la grandeco de nekonata ŝarko. La grandeco de Megalodon ŝanĝiĝis konstante, pro tio ke malsamaj sciencistoj proponis malsamajn modelojn pri la rilatumo inter la grandeco de la dentoj kaj la longeco de la ŝarko kaj ili estis tre kritikemaj. En 1909 ekzemple, la Usona sciencisto Bashford Dean provis rekonstrui la makzelon de la bestego. Li povis facile sidi ene de la grandega makzelo kaj konkludis ke la tuta besto devus esti pli-malpli 30m. Poste oni eltrovis ke Dean uzis multe tro da kartilagon sur ambaŭ duonoj de la makzelo, kio igis ĝin multe tro alta. Kompreneble tio ankaŭ pruvis ke lia estimo de la longeco ne povas ĝusti. Aliaj sciencistoj provis krei modelojn en kiuj la grandeco de la ŝarko kaj la dentoj estis linie dependaj. Unu el tiuj modeloj diras ke ĉiu centimentro da larĝeco de dento korespondas al 1,4m da ŝarko. Tiaj modeloj estas danĝeraj tamen, pro tio ke dentoj ne nepre same rapide kreskas kiel la korpo kaj pro tio ke tiaj estimoj ofte estas bazitaj sur la blanka ŝarko, kiu eble malpli similas al Megalodon ol ni pensas. Hodiaŭ la plejmulto de paleontologoj kredas ke Megalodon estis maksimume 18m kaj averaĝe 10,5m Tio estas daŭre multe pli granda ol blankaj ŝarkoj, kiuj maksimume iĝas 6.1m. Oni ne scias tamen, ĉu ĉiu Megalodon estis same granda. Ĝi vivis preskaŭ ĉie kaj malsamaj medioj povus influi la grandon de la besto.

^ La maksimuma kaj minimuma estimo de la grandeco de Megalodon , kompare al homoj kaj du aliaj ŝarkoj

Tiom grandaj makzeloj ankaŭ igis la mordon de Megalodon nekredeble forta. Laŭ komputilaj modeloj de la besto kaj la fosilioj de la viktimoj, oni sukcesis estimi la forton per kiu Megalodon mordis. La minimuma kaj maksimuma estimoj pri la mordoforto de Megalodon estas 108514N kaj 182201N. Tio sufiĉas por facile mordi buson, aŭ por levi objekton de 11000kg ĝis 18500kg. Aldone, oni pensas ke Megalodon povis ĵeti la kapon tien kaj reen dum la mordo por pli bone ŝiri la viandon. Tiel la predo spertas eĉ pli da forto. Laŭ tiuj estimoj, Megalodon havis la plej fortan mordon iam ajn oficiale priskribita. Ĝia forto estis preskaŭ dufoje tiom granda ol tiuj de la plej granda krokodilo, T. rex kaj la blanka ŝarko kombine.

Malapero

Paleontologoj ne konsentas pri kiel tiom sukcesplena besto povis malaperi. Megalodon estis la plej danĝera predanto de la mondo kaj vivis en tre vasta regiono. Oni tamen trovis diversajn indikojn kaj havas kelkajn teoriojn, kiuj verŝajne havis kombinan efikon. Plej gravaj estis unue ke Megalodon ekhavis konkurencon. Megalodon ja estis tre granda, sed aliaj malpli grandaj bestoj kiel orcinoj kaj aliaj ŝarkoj estis multe pli efikaj. Ĉasi, naĝi kaj aliaj agoj kostis malpli da energio al tiuj bestoj, kio igis la ŝancon de travivi pli alta ol tiu de Megalodon . Alia grava faktoro estas tiu de la klimato. Oni kredas ke Megalodon formortis en periodo dum kiu la klimato sur la tuta Tero malvarmiĝis. La balenoj kiujn Megalodon uzis por nutri sin iris al malpli varmaj regionoj, kie ili plej facile travivis. Megalodon estis multe malpli bone adaptita por travivi en malvarmaj medioj kaj devis resti en malkreskanta varma regiono. Tiel grandega fonto de nutraĵoj malaperis kaj Megalodon ne povis sufiĉe rapide adapti sin.

^ Orcinoj aŭ orkoj estas tre efikaj kaj inteligentaj predantoj.

Kiel ajn Megalodon malaperis, ĝi estas bona ekzerco por imagi la ekstremojn de biologio. Kompreni la ŝarkegon estas esenca por bone kompreni la ekosistemoj en kiuj ĝi vivis kaj la rolon kiun ĝi havis en la historio de aliaj organismoj kiel balenoj. Aldone, la giganteco de Megalodon donas al ni novan perspektivon por rigardi la bestojn, kiuj vivas nuntempe. Sekvafoje kiam la ĉefkaraktero de filmo batalas ŝarkon, oni do ne bezonas esti tro imponata. Almenaŭ la kompatindulo ne frontas Megalodon .


---

# La beleco malantaŭ la gemo

**Published:** 2018-01-31

**URL:** https://scivolemo.wordpress.com/2018/01/31/la-beleco-malantau-la-gemo/

**Author:** Frank van Hertrooij

**Categories:** La Tero, Ĥemio

Dum miljaroj, homoj uzis gemojn pro la beleco, malofteco kaj la simbolismo de la ŝtonoj. Gemologoj studas kaj analizas la valorajn ŝtonojn, kio estas komplika, pro tio ke oni konsideras ĉirkaŭ 200 gemojn kaj eĉ pli da kutimaj mineraloj. Por eksteruloj la studkampo povas esti eĉ pli ĥaosa. Ekzistas tiom da malsamaj gemoj kaj tiom da imitoj, ke oni ne plu scias kion fari.

Gemoj, mineraloj kaj kristaloj

La difinoj de mineraloj kaj kristaloj estas multe pli klaraj ol tiu de gemo. Kristalo estas organizita solida materialo. Tio signifas ke la atomoj en kristalo havas tre regulajn distancojn kaj angulojn en fiksa strukturo. Tiu strukturo influas kiel la kristalo aspektas kiam oni rigardas ĝin nudokule kaj kaŭzas simetrion. Mineraloj ĉiam estas kristaloj, sed ili konformas ankaŭ al aldonaj kriterioj. Mineraloj ne estas artefaritaj, ili estas neorganikaj, solidaj, havas specifan ĥemian konsiston kaj organizitan atoman strukturon. Tio signifas ke sukero estas kristalo, sed ne mineralo, pro tio ke sukero estas organika molekulo. Ankaŭ kristaloj kreitaj en laboratorio ne estas mineraloj, pro tio ke ili estas artefaritaj. Gemoj ofte estas mineraloj, sed kio difinas ilin estas la valoro de la ŝtono. Ĉia ŝtono do povas iĝi gemo, se ĝi estas sufiĉe malofta, tre bela aŭ havas aliajn bonajn kvalitojn. Sukceno estas fosiliiĝinta suko el arboj, maksimume 320 milionoj da jaroj maljunaj. La molekuloj en la ŝtono estas hazarde organizitaj kaj organikaj. Sukceno do ne estas mineralo, sed ĝi estas gemo pro la valoro de la ŝtono.

^ Sukceno kun videblaj malpuraĵoj, kiuj igas la gemon speciala

Kiel kreiĝas gemoj

La plejparto de gemoj kreiĝas profunde en la Tero, sed ĉiu gemo postulas malsamajn kondiĉojn kaj ingrediencojn por formiĝi. Estas mirinde ke oni povas elfosi tiom da gemoj malgraŭ ilia profunda origino. Feliĉe multaj gemoj troveblas pli proksime al la surfaco, pro tio ke la Tero ĉiam moviĝas. La kreiĝo de montoj kaj vulkanoj tiras materion supren. La rokoj kiuj estas tirataj suben instigas denove formiĝon de gemoj. Pro tiu dinamiko oni povas ĝui tiom grandan varion de gemoj sur la surfaco. Homoj povas ankaŭ krei gemojn artefarite en laboratorioj kaj uzi ilin por industriaj celoj. Artefaritaj diamantoj, ekzemple, povas esti uzataj por krei tre bonajn borilojn, ĉar diamanto estas tiom malmola. Ĉiu gemo do kreiĝas malsame, sed malgraŭ tio, oni povas kategoriigi ilin.

Multaj gemoj formiĝas profunde en la Tero. Tio okazas en la termantelo, kiu estas profunda tavolo el tre mola, preskaŭ likva roko, sub la terkrusto. Por krei gemon necesas alta temperaturo, alta premo, la ĝustaj ingrediencoj, multe da tempo kaj sufiĉa spaco. La temperaturo kaj premo estas altegaj en la termantelo, do se la ĝustaj ingrediencoj renkontiĝas, diversaj kristaloj povas ekformiĝi. Konataj ekzemploj de gemoj kiuj kreiĝas ĉi tiel estas safiroj, peridotoj kaj diamantoj. Post la kristaliĝo, la gemoj povas esti tirataj supren de vulkanaj erupcioj. Ili fiksiĝas en la vulkana ŝtono kaj povas malrapide iĝi troveblaj pro vento kaj akvo, kiuj erozias la ŝtonon super ili.

^ Peridoto antaŭ la prilaborado

Alia maniero per kiu gemoj povas kreiĝi estas per hidroterma formiĝo. Por imiti tion hejme, oni bezonas nur paton, akvon, sukeron kaj bastoneton. Multaj mineraloj povas solviĝi en akvo. Kiel analogon, oni uzas sukeron, pro tio ke ĝi povas formi kristalojn kaj solviĝi. Unue oni metas akvon en la pato. Plej bonas uzi ne tro multe da akvo, ĉar tiam oni bezonas malpli da sukero. Poste oni aldonu la sukeron malrapide kaj lasu ĝin solviĝi en la akvo. Kiam la akvo estas sata, la sukero ne plu solviĝas kaj oni povas vidi ke aldona sukero simple iras al la profundo. Nun oni varmigu la akvon, ĉar pli varma akvo povas enhavi pli da sukero. Dum la akvo varmiĝas, oni do povas aldoni eĉ pli da sukero, per kiu oni finfine kreos la kristalon. Kiam oni pretas, oni malŝaltu la fajron kaj metu la bastoneton en la akvon. Dum la akvo malvarmiĝas kaj la tagoj poste, oni povas vidi kiel la sukero kristaliĝas ĉirkaŭ la bastono kaj malrapide kreskas. Ĉi tiel oni kreas kandon, kio estas uzata por dolĉigi teon, aŭ kiel dolĉaĵon. La sama efiko okazas en la naturo, kiam la varmo de la Tero varmigas la akvon.

^ Kando en bovlo

Ankaŭ metamorfa formiĝo okazas en la termantelo. En ĉi tiu procezo, malsamaj mineraloj estas premataj unu kontraŭ alia sub grandega premo. Foje fandiĝinte, foje ne, la mineraloj kuniĝas kaj formas tute novajn mineralojn. Tio plej ofte okazas kiam unu tektonika plato ŝoviĝas sub la alia. Unu el la gemoj kiuj ofte kreiĝas ĉi tiel estas grenato.

^ Grenato

Alternative, akvo adsorbiĝas sur la surfaco, ĝi povas tiri solvitajn mineralojn suben kaj miksiĝi kun aliaj mineraloj. Kiam la akvo poste atingas iun malferman spacon kiel ŝiron aŭ kavernon, la mineraloj povas kristaliĝi kaj formi gemon. Opaloj formiĝas ĉi tiel, sed ankaŭ azurito kaj malakito.

^ Malakito (verda) kaj azurito (blua)

Restas kelkaj tre specialaj metodoj de formiĝo kiel tiu de perloj, kiuj kreskas en konkoj. Konkoj estas bestoj kiuj vivas en la maro kaj kiam malpuraĵo iras inter la ŝelojn, ĝi komencas krei tavolon da materio ĉirkaŭ ĝi. Tiu tavolo kreskas malrapide ĝis oni havas tre belan, glimantan globeton, kiun oni nomas perlon. Naturaj perloj estas tre maloftaj, do por instigi konkojn al krei perlojn, homoj intence metas malpuraĵojn inter la ŝelojn de la konko por poste elpreni la perlon. Tiaj industriaj perloj kutime multe malpli valoras ol la naturaj.

^ Glimanta perlo

Kvalitoj de gemoj

Post elterigi la gemo, du aferoj devas okazi. Oni devas eltrovi kian gemon oni trovis kaj oni devas prilabori ĝin, ĉar nur post la prilaborado la gemo havas ĉiujn kvalitojn kiuj igas ilin valoraj. Aldone, ili havu taŭgan formon kaj grandecon kiam oni volas uzi ilin en juvelo.

Koloro

Rubenoj kaj safiroj estas ĝenerale rigardataj kiel apartaj gemoj, sed ĥemie ili estas samaj. Ambaŭ estas formoj de la mineralo korundo, kun la ĥemia formulo Al₂O₃. Kio diferencigas la du gemojn estas la koloroj, kiuj dependas de malpuraĵoj en la kristalo. Se tiuj malpuraĵoj konsistas pleje el ĥromo, la gemo iĝas ruĝa kaj estas nomata rubeno. Malsamaj malpuraĵoj kaŭzas malsamajn kolorojn. Korundaj gemoj kiuj ne estas ruĝaj nomiĝas safiroj. Plej konataj estas bluaj safiroj kiuj estas la rezulto de fero kaj titano. Ne nur la koloro de la ŝtono mem estas interesa al gemologoj, tamen. Oni ankaŭ ofte frotas la ŝtonon kontraŭ blanka surfaco por desegni linion de polvo. Kvankam multaj gemoj povas havi plurajn kolorojn, la koloro de la polvo restas la sama, kio igas ĝin tre bona ilo por distingi gemojn.

^ Safiroj kun oranĝaj kaj rozaj koloroj nomiĝas padparadscha (padma ranga = koloro de lotuso) kaj estas tre maloftaj.

Kristalstrukturo kaj habito

Ankaŭ la kristalstrukturo povas esti uzata por distingi kristalojn. La atomoj estas samas, sed kiel ili estas organizitaj en spaco malsamas. Tiu strukturo havas ĉelojn aŭ erojn kun interna simetrio kaj tiuj ĉeloj estas aranĝitaj en pli grandaj simetrioj. Tre simpla ekzemple estas kutima salo, kiu havas kuban kristalstrukturon. Ĝi konsistas el kubaj ĉeloj el ok jonoj (ŝarĝitaj atomoj), el kiuj kvar estas ĥloraj kaj kvar natriaj, tiel organizitaj ke ĉiu natria jono nur havas ĥlorajn kiel najbarojn kaj inverse. Ofta metodo por mezuri la kristalstrukturon de iu materialo estas ikso-radia kristalografio, aŭ ikso-radia difrakto (XRD). Por la mezuro, oni unue polvigas la materion kaj metas ĝin sur disko, kiu eniras la maŝinon. Post ŝaltiĝi, la maŝino pafas ikso-radiojn en la polvon. Tie la radio difraktiĝas laŭ specifa angulo en la detektilon. La detektilo poste mezuras la angulojn, kiuj dependas de la distancoj inter la atomoj kaj la pozicioj de specifaj ebenoj en la kristalstrukturo. Post la mezuro, la komputilo kreas grafon de kiuj anguloj estas plej oftaj. Per kompari tiun grafon al datumbazo oni povas poste eltrovi kiajn kristalojn troviĝis en la polvo.

Pro la specifaj kvalitoj de la kristalstrukturo, kristaloj ne povas kreski en ĉiuj direktoj. Aldone, influoj de la medio kiel temperaturo povas ŝanĝi kiuj flankoj de la kristalo plej facile kreskas. La rezulto de tio estas specifa ”habito” kiun oni povas vidi nudokule. Habitoj povas igi la kristalon aspekti kiel erinaco (natrolito), kuboj (pirito), fibroj (asbesto), diskoj (vulfenito), aŭ multaj aliaj formoj. Ankaŭ tiel oni povas distingi malsamajn kristalojn.

^ Natrolito aspektas kiel kristala erinaco.

Malmoleco

Alia tre ofta maniero por distingi malsamajn gemojn kaj por eltrovi ĉu gemo veras estas per testi ĝian malmoleco. Diamanto estas la plej malmola mineralo kiu ekzistas, kio signifas ke oni povas damaĝi ajnan materialon per ĝi, sed ne inverse. Poste venas rubenoj kaj safiroj (korundo) kiuj estas pli malmolaj ol aliaj elementoj, sed malpli malmolaj ol diamanto. Ekzistas pluraj skaloj por mezuri kiom malmolaj la malsamaj mineraloj estas, el kiuj la Mohs-numero estas la plej simpla. Ĝi listigas ekzemplojn de mineraloj kaj nombras ilin de 1 ĝis 10. La malplej malmola en la listo estas talko kaj la plej malmola diamanto:

1 Talko 2 Gipso 3 Kalcito 4 Fluorito 5 Apatito 6 Feldspato 7 Kvarco 8 Topazo 9 Korundo 10 Diamanto

La diferenco inter la malsamaj mineraloj ne estas same grandaj, do la skalo ne estas uzata por industriaj celoj, sed ĝi estas esenca por geologoj kiuj bezonas rapidan indikon pri la malmoleco de mineralo kiun ili trovis.

Prilaborado

Prilabori gemojn estas malfacila tasko. Oni devas unue elpensi kiel oni povas forĵeti kiel eble malplej da materio kaj kiu formo plej bone interagus kun lumo. Por netravideblaj ŝtonoj oni ofte nur rondigas la randojn kaj glimigas ĝin, por ke ĝi aspektu bela kaj glata al la kliento. Sur travideblaj gemoj oni ofte kreas facetojn. Tiuj estas plataj ebenoj sur la surfaco de la kristalo je specifa angulo. Tiuj anguloj influas kiel lumo interagas kun la gemo. Post eniri la gemon, la angulo laŭ kiu la lumo iras ŝanĝiĝas, kaj blanka lumo estas disigita, kio kreas malsamajn kolorojn. La angulo de la lumo dependas de la refrakta indico de la materialo, aŭ la rilatumo inter la rapido de lumo en la materialo kaj en vakuo. Kiam tiu angulo estas tre ekstrema, la lumo povas reflektiĝi ene de la gemo. En bonkvalito, ĝuste prilaborita diamanto, la efiko estas tiom bona ke oni povas rigardi diamanton sur nigra fono sen vidi ajn nigreco tra ĝi, pro tio ke la lumo reflektiĝas el tiom da direktoj.

^ Diamantoj havas tre specialajn lumefikojn.

Multe devas okazi por igi gemon trovebla kaj por prilabori ĝin, sed la rezulto igas ĉion inda. Gemoj estas inter la plej mirindaj objektoj en la naturo kaj jam dum miljaroj inspiris onin. Ilia beleco ne nur montriĝas ekstere, tamen. Ankaŭ science ili havas multajn interesajn kvalitojn kaj utilojn. La sekvan fojon ke oni do vidas ŝtonon, specife se ĝi estas juvelŝtono, indas halti kaj pripensi kiom speciala ĝi fakte estas.


---

# Ĉielarko sub la ondoj

**Published:** 2018-02-07

**URL:** https://scivolemo.wordpress.com/2018/02/07/571/

**Author:** Frank van Hertrooij

**Categories:** Bestoj

La plej konataj reprezentantoj de la gastropodoj estas la helikoj kaj limakoj kiujn oni trovas en la ĝardeno. Tiu vivstilo estas escepto anstataŭ regulo tamen, ĉar la vivo surtere ne estas facila por la bestoj. Havi sufiĉe da akvo estas esenca por ili, kio igas la varmon de la Suno granda obstaklo. La plejparto el la surteraj helikoj kaj limakoj do nur aperas nokte, aŭ post pluvo. En la maro, gastropodoj havas sufiĉe da akvo kaj ili multe pli diversas kaj abundas. Tio ne estas surpriza tamen, kiam oni konsideras ke la grupo origine evoluis en la maro.

Aspekto

Multaj maraj gastropodoj ne havas ŝelon. Ofte ili forĵetas ĝin post larva stadio, aŭ ili tute perdis dum sia evoluo. Anstataŭe ili havas siajn proprajn strategiojn por defendi sin. Ili povas esti tre buntaj por fortimigi predantojn, aŭ uzi la kolorojn de la medio kiel kamuflon. Sur la dorso, oni povas vidi du specojn de organoj kiuj kreskas el la besto. Antaŭe estas ofte du rinoforoj, kiuj aspektas kiel antenoj. La besto uzas ilin por ”flari” siajn ĉirkaŭaĵojn. La strukturo de la rinoforoj kreas kiel eble plej grandan surfacon, por ke ĝi kaptu kiel eble plej da molekuloj. Pro tio ke ĝi havas du, la besto havas sencon de direkto, ĉar la odoroj estas plej fortaj ĉe la rinoforo kiu plej proksimas al la fonto. La malantaŭo de la besto surhavas plurajn etajn strukturojn. Tiuj estas la brankoj, kiuj estas uzataj por spiri. Ankaŭ ili havas grandegan surfacon por akiri kiel eble plej da oksigeno. Ekzistas specioj kiuj tremigas la brankojn por pligrandigi la akvofluon. Aldone, multaj maraj gastropodoj kapablas tiri la brankojn kaj foje la rinoforojn en la korpon por protekti ilin.

Defendado

Kiam temas pri defendi sin, maraj gastropodoj estas superherooj, ĉar ili ŝtelas la fortojn de tio, kion ili manĝas. Multaj el ili vivas sur sponĝoj, kiujn ili ankaŭ manĝas. La gastropodo ne mortas pro la veneno en la sponĝo, sed anstataŭe konservas ĝin en sia korpo. Tiel ĝi mem iĝas toksa, kaj ne estos manĝata. Aliaj specioj faras la saman, sed eĉ pli ekstreme. Gastropodoj el la genro Glaucus flosas je la akvosurfaco kaj predas fizaliojn kaj similajn bestojn. Ili manĝas ilin kaj konservas la knidocitojn (la ĉeloj kiuj enhavas la venenon) en la pintoj de siaj tentakloj. Tiel ili povas uzi ilin por defendi sin kontraŭ predantoj.

Ankaŭ la koloroj de gastropodoj estas grava ilo por defendi sin. Multaj el ili reuzas la ĥemiaĵojn en la sponĝoj kiujn ili manĝas por kolorigi sin. Tio estas la plej bona kamuflo kiu eblas. Aliaj gastropodoj estas tre bunte kolorataj kaj pro tio tre ŝatataj de submaristoj. Buntaj koloroj estas indiko de veneno en la naturo. Gatropodoj kun helegaj koloroj kaj foje eĉ fluoreskon do komunikas al aliaj bestoj ke manĝi ilin estas malbona ideo. Membroj de la genro Chromodoris ofte havas hele koloritajn dorsojn kun nigraj strioj laŭ la longo de la besto. Oni ne certas ĉu ili sendepende akiris tiun kvaliton, aŭ ĉu ili heredis ĝin de komuna praavo, sed la rezulto estas ke predantoj kiuj manĝas unu, evitos ĉiujn bestojn en la genro, pro tio ke ili ligas la striojn al la malbonega gusto kaj veneno.

Nutrado

Facila manĝaĵo por gastropodoj estas sponĝoj. La specioj kiuj manĝas ilin vivas sur ili kaj ne bezonas ĉasi. Aliaj specioj ĉasas pli aktive tamen. Conus geographus estas heliko kiu ĉasas fiŝojn. Kompreneble la fiŝoj estas multe pli rapidaj ol la heliko, sed ĝi havas du tre specialajn ilojn por kapti ilin. Unue, C. geographus estas inter la plej toksaj bestoj surtere. Unu specimeno enhavas sufiĉe da veneno por murdi 15 homojn kaj totale pli ol 30 homoj jam mortis pro la specio. Kio igas ĝin unika estas la dua ilo, nome insulino. La heliko produktas tre mallongajn molekulojn de insulino. En la propra korpo ĝi uzas pli longan specon de la hormono, sed ĝi estas sufiĉe simila al la insulino de la fiŝoj por havi efikon. Insulino estas mesaĝĥemiaĵo kiu igas la korpon malaltigi la koncentracion de sukero en la korpo. Per liberigi la hormonon en la akvo, C. geographus povas malaltigi tiun koncentracion en la sango de la fiŝo kaj tiel malrapidigi ĝin. La heliko produktas sufiĉe da insulino por kapti grupojn da fiŝoj tiel kaj ĝi estas la nura besto kiu iam uzis insulinon kiel armilon.

Anstataŭ aktive ĉasi aŭ manĝi sponĝojn, oni povas ankaŭ simple ĉesi manĝi. Tion faras Elysia chlorotica. Ĉi tiu besto manĝas algojn de la specio Vaucheria litorea, sed ne tute digestas ilin. Ene de la algo troviĝas organetoj kiuj nomiĝas ĥloroplastoj kaj respondecas pri fotosintezo. E. chlorotica ŝtelas tiujn organetojn kaj mem uzas ilin por praktiki fotosintezon. Tiel ĝi ne plu bezonas manĝi. Eksperimentoj eĉ montris ke la gastropodo mem kapablas produkti ĥlorofilon, molekulo kiu tre gravas en la ĥemia procezo de fotosintezo. Por eltrovi tion, sciencistoj donis aminoacidojn kun radioaktivaj karbatomoj al la besto. Tiuj radioaktivaj atomoj funkciis kiel indikilo por vidi kion ĝi faris per la molekuloj. Tiel ili eltrovis ke la gastropodo mem produktis ĥlorofilon kiam ĝi estis en luma medio, sed ne kiam ĝi estis en malluma medio. Por produkti ĥlorofilo, la gastropodo ne nur bezonas aminoacidojn. Ĝi bezonas ankaŭ la genetikajn informojn kiuj priskribas kiel oni kreas la molekulon. Ke oni trovis algan DNA kiu priskribas ekzakte tion en la genoj de la gastropodo indikas, ke la gastropodo kapablas liberigi partojn de la DNA de algo kaj meti ĝin en sian propran DNA. Aliaj bestoj kiel koraloj ja uzas la fotosintezon de aliaj organismoj por subteni sin, sed ne rompas la ĉelojn por tio, kio igas la interagon pli simbioza. Tio igas E. chlorotica la sola besto kiu mem kapablas praktiki fotosintezon.

Reproduktado

Fine, gastropodoj havas interesajn metodojn de reproduktado. Ili ne havas seksojn same kiel homoj. Ne ekzistas distingo inter virlimako kaj limakino, pro tio ke ili ambaŭ produktas kaj spermon kaj ovĉelojn. Kiam du gastropodoj reproduktas sin, ili do samtempe transdonas spermon. Kelkaj specioj faras tion sufiĉe agreseme, ĉar ili pikas unu la alian per la seksorgano kaj foje eĉ intence perdas ĝin, por ke la alia ni foriru antaŭ la fino de la ago. Aliaj gastropodoj estas multe pli festemaj kaj liberigas hormonojn en la akvo. Samspecianoj estas logataj de tio kaj kreas longan vicon da bestoj kiuj samtempe reproduktas sin. La eksteraj du agas aŭ kiel viro, aŭ kiel virino, sed ĉiuj en la mezo agas kiel viro kaj virino samtempe.

Malgraŭ tio ke la grupo de gastropodoj estas tre malnova kaj simpla, ili havas kapablojn kiujn neniuj aliaj bestoj povas imiti. Ilia fleksebleco donas al ili la eblecon de defendi kaj nutri sin per novaj metodoj. Eble pro tio ili daŭre ekzistas, kvankam multe pli fortaj kaj kompleksaj organismoj formortis. Kompleksa besto havas kompleksajn bezonojn kaj multe suferas de etaj ŝanĝiĝoj de la medio, sed gastropodoj estas tiom flekseblaj, ke oni ne surpriziĝu se ili eltenos pli longe ol ni.


---

# La scienco de arto

**Published:** 2018-02-14

**URL:** https://scivolemo.wordpress.com/2018/02/14/la-scienco-de-arto/

**Author:** Frank van Hertrooij

**Categories:** Ĥemio

Inter la plej fruaj indikoj pri homa kulturo estas pentraĵoj. La plej malnovaj kavernpentraĵoj havas ĉirkaŭ 40 mil jarojn kaj multe pli aĝas ol la plej fruaj skribsistemoj. Dum la miljaroj, arto multe ŝanĝiĝis kaj per novaj materialoj kaj teĥnikoj, la eblecoj daŭre kreskas. Por realigi tiun antaŭeniron, necesas multe da esplorado kaj tio pli kaj pli nebuligas la limon inter arto kaj scienco.

Olefarbo

La bazo de okcidenta arto estas olefarbo, sed kiam oni komparas pentraĵojn el malsamaj epokoj, oni rimarkas ke tio ne ĉiam estis la kazo. Antaŭe, oni uzis temperon, kio venas de la Latina vorto por miksi. Tio ne estas stranga, ĉar temporo konsistas el tri ingrediencoj, kiujn la pentristo mem devis miksi. La tri ingrediencoj estas la bazo por ajna farbo kaj apartenas al tri kategorioj, nome pigmento, ligento kaj solvanto. Pigmento estas tre kolora polvo, el organikaj aŭ neorganikaj fontoj, kiu donas specifan koloron al la pentraĵo. Ligento estas likvaĵo kiu ligas la pigmenton por igi la farbon pli dika kaj solvanto estas likvaĵo en kiu la pigmento solviĝas, por ke la farbo estu likva. Por krei temperon, oni uzu ovoflavon kiel ligenton kaj akvo kiel solvanton. Tio havas plurajn malavantaĝojn tamen. Inter la plej grandaj estas la fakto ke likva tempero povas putri se oni ne uzas ĝin sufiĉe rapide kaj la fakto ke temporo ne estas taŭga por fluaj kolorŝanĝiĝoj. Por tamen atingi tiajn efikojn, artistoj anstataŭe pentris etajn liniojn kiuj ĉiuj havis iomete malsaman koloron. Tio estas tre malfacila kaj kostas multe da laboro, sed la metodo funkciis. Malgraŭ la granda peno de la artisto, la pentraĵoj el tiuj epokoj tamen aspektas simplaj, kompare al tiuj el la 17a aŭ 18a jarcento, kiam olefarbo iĝis la normo. Olefarbo uzas oleon kiel ligenton kaj multe malpli rapide sekiĝas ol temporo. Ĝi estis pli taŭga por artistoj kiuj volas krei nuancajn kolorŝanĝiĝojn kaj instigis revolucion de koloro kaj lumo en arto. Ankaŭ tiu luma revolucio tre gravis por arto, pro tio ke lumo kaj ombroj ne nur estis uzataj por krei la iluzion de tridimensia objekto. En kelkaj ruĝaj kaj bluaj pigmentoj, lumo havas la saman rapidon kiel en oleo, kiu signifas ke la angulo de la lumo ne ŝanĝiĝas kiam ĝi trairas la farbon. Tiu efiko igas olefarbon la plej taŭga por krei nuancajn lumefikojn kaj pentri metalon kaj vitron, kiuj aspektas eĉ pli belaj ol la veraj materialoj. Tio ne signifas ke antaŭaj artistoj havis malpli da talento ol tiuj, kiuj venis poste, sed anstataŭe montras kiel novaj teĥnikoj povas antaŭenigi la kvaliton kaj esprimkapablon de arto.

^ Olefarbo ebligas multe pli fluajn kolorŝanĝiĝojn kaj eksperimentado kun lumo.

Krei pigmentojn

La teĥniko de la artisto plej gravas en artaĵo, sed taŭgaj materialoj povas esti la diferencon inter bela arto kaj mirinda arto. Tial artistoj jam dum jarcentoj serĉas la plej bonajn pigmentojn. Kelkaj koloroj estas facile haveblaj, sed kelkaj altvaloraj pigmentoj uzis la plej strangajn kaj maloftajn fontojn. Unu el la plej malfacile haveblaj koloroj estis bluo. En la antikva Egiptio, oni malkovris metodon por krei bluan pigmenton, kiun oni nomas Egiptan bluon. Ĝi estas konsiderata la unua nenatura pigmento. Bedaŭrinde, la metodo estis forgesata ĉirkaŭ la komenco de la mezepoko. Dum jarcentoj la nura alternativo por krei bluan koloron estis la mineralo azurito. Azurito estis multkosta, sed ĝi kostis dekfoje malpli ol ultramaro, koloro farita per la gemo lazurito. Pro tio, kelkaj artistoj provis trompi la klientojn per la uzo de azurito anstataŭ lazurito. Kiel ajn, blua koloro estis tre multkosta, kio signifis ke ĝi nur povis esti uzata por la plej gravaj partoj de pentraĵoj, kiel la vestaĵoj de sanktuloj. Aldone, azurito povis ĥemie reagi kun oksigeno kaj ŝanĝiĝi al la verda malakito. Por pli vaste povi uzi bluon, oni do bezonis alternativon. En la komenco de la 18a jarcento, Johann Jacob Diesbach senintence kreis novan bluan pigmenton, kiam li eksperimentis kun la oksidado de fero kaj la ruĝa pigmento caput mortuum. Li klopodis krei novan ruĝan pigmenton, sed la blua koloro estis tre bonvena. Pro tio ke la nova koloro venis el Berlino kaj estis uzata en la Prusia armeo, ĝi estis nomata Prusia bluo aŭ Berlina bluo kaj rapide estis uzata por ĉiaj celoj. Poste, en la 19a jarcento, Humphry Davy denove malkovris metodon por krei Egiptan bluon. Estas mirinda ke jam antaŭ pli ol kvarmil jaroj oni kapablis krei la pigmenton, ĉar oni bezonis tre altajn temperaturojn inter 800 kaj 900 gradoj kaj bonan regon de oksigeno. Hodiaŭ ekzistas multaj specoj de bluo kaj ekranoj kaj printiloj igis specife cejanon tre grava, sed la ĥemio malantaŭ tiuj pigmentoj ne ekzistus sen la inspiro de artistoj.

^ Pro novaj pigmentoj, pentristoj en la 19a jarcento povis plene eksperimenti per koloroj, io kion Vincent van Gogh taksis grava.

3D-printado

Pentraĵoj estas tre gravaj. Multaj el ili ne nur estas belaj, sed ankaŭ havas gravan rolon en historio. Pentraĵoj helpas nin krei bildon de kulturoj, kiuj ne plu ekzistas kaj esprimas pli ol nur vortoj. Pro tio, homoj volas konservi pentraĵojn kaj protekti ilin. En multaj landoj, detrui gravan pentraĵon estas kontraŭleĝa kun alta puno kaj muzeoj kaj ŝtatoj estas tre zorgemaj kiam temas pri pentraĵoj. Tio kaŭzas problemon tamen, ĉar oni volas samtempe protekti la pentraĵon, sed ankaŭ certigi ke kiel eble plej da homoj povas ĝui ĝin. Bedaŭrinde, multaj pentraĵoj estas simple tro vundeblaj por montri en muzeo, pro tio ke la atmosfero kaj lumo povas malnovigi ilin tro rapide. Unu maniero por solvi tion estas foti la pentraĵon kaj printi tiun, sed rigardi foton de pentraĵo estas malsama sperto ol rigardi la veran farbon. Esplorgrupo de la TU Delft havas solvon. Ili kreas metodojn por 3D-printi la strukturon kaj koloron de la pentro, por krei tre realismajn imitojn de pentraĵojn. Laŭ la grupo, oni multe esploras kiel oni povas krei malsamajn formojn per 3D-printado aŭ krei pli fortajn materialojn, sed por krei bonan produkton, ĝi ankaŭ aspektu bone. Tial ili ekzercas per gravaj pentraĵoj. Por printi pentraĵon, oni devas unue krei modelon de ĝi en komputilo. Tion oni faras per tre detala skanado de la pentraĵo, kiu daŭras dum horoj. Oni skanas etajn kvadratojn unu post unu, vico post vico, ĝis oni kovris la tuton. La skanilo konsistas el du fotiloj, kiuj registras la koloron kaj dikecon de la farbo. La du fotiloj vidas la dikecon same kiel homaj okuloj. La du fotiloj havas iomete malsaman perspektivon kaj tion la komputilo povas uzi por kalkuli kiom proksima specifa punkto de la pentraĵo estas. Kiam tio ne sufiĉas por vidi la diferencojn, oni povas projekcii paternon sur la farbon kiu aspektas regula sur plata ebeno, sed kurbiĝas tie, kie la farbo ne estas ebena. Poste la datumoj estas sendataj al la printilo, kiu printas per etaj gutoj da inko kaj tavolo post tavolo rekreas la pentraĵon. Malkiel kutima printilo, kiu uzas la nudan paperon kiel blankon, la 3D-printilo ankaŭ printas blankan inkon, pro tio ke ĝi reproduktu ankaŭ la dikecon de la blanka farbo. Krom tio, la miksado de la koloroj aspektas same kiel en kutima printilo. Ĉi tiu metodo kreas tre realismajn kopiojn, kiujn kutimaj homoj ne povas distingi de la originalo, kvankam spertuloj ja povas vidi diferencojn en la koloroj kaj brilo de la pentraĵo. La sekva defio do estas reprodukti tiun brilon kiel eble plej realisme, kaj plibonigi la antaŭajn paŝojn. En la modelo de la pentraĵo, oni ankaŭ aldonas datumojn pri la brilo nun, per registri la pentraĵon kun lumo el specifaj anguloj. Eble estontece la teĥniko iĝas tiom facile aplikebla ke oni povos aĉeti mirinde realismajn imitojn en la muzea vendejo kaj videbligi ankaŭ la plej vundeblajn artaĵojn.

^ Skanado de “Het Joodse Bruidje” de Rembrandt van Rijn (Bildo de TU Delft).

Arto kaj scienco estas pli forte ligitaj ol oni pensas. Ne nur pentrado, sed ankaŭ aliaj artformoj kiel arĥitekturo kaj filmado ĉiuj influis sciencon propramaniere. Ili instigis sciencistoj al krei novajn materialojn kaj ilojn, sed ankaŭ inspiris sciencistojn per igi scivolemo bela. Aliflanke ankaŭ scienco influis arton, ekzemple en la 17a kaj 18a jarcentoj, kiam sciencistoj kaj iliaj iloj iĝis oftaj en pentraĵoj, sed ankaŭ en la moderna periodo, kiam artaĵoj provis kapti la rapidecon de la socio kaj la rapidan kreskon de teĥnologio. Mallonge dirite, scienco nek arto estus la sama, sen ilia reciproka influo.


---

# La veroj kaj malveroj pri hipnoto

**Published:** 2018-02-21

**URL:** https://scivolemo.wordpress.com/2018/02/21/590/

**Author:** Frank van Hertrooij

**Categories:** Psikologio

La doktoro sidas antaŭ la kliento en malluma ĉambro. La kliento aŭdas nenion krom mallaŭtan fonmuzikon kaj fokusiĝas je la pendolo, kiun la dokoro tenas. Mallaŭte kaj malrapide la doktoro alparolas la klienton ĝis li klakas per la fingroj kaj la kliento tuj endormiĝas. Kompreneble hipnoto ne ekzistas tiel, kiel filmoj montras ĝin, sed pri kion hipnoto signifas kaj kiel ĝi funkcias sciencistoj jam longe diskutas. Tiuj demandoj ne estas facilaj, ĉar oni malfacile juĝas ĉu iu vere hipnotas, aŭ nur ŝajnigas tion.

La origino de moderna hipnoto estas la teorio de besta magnetismo, kiu estis elpensita ĉirkaŭ la jaro 1770 de Franz Friedrich Anton Mesmer. La Aŭstria kuracisto kaj teologo proponis la ideon ke iu nevidebla fluaĵo ekzistas en ĉiuj vivantaj organismoj. Laŭ tiu ideo, oni povus kontraŭbatali multajn malsanojn, se oni povus regi tiun fluaĵon. Multaj stereotipoj pri hipnoto estas ligeblaj al Mesmer, kiu ”kuracis” siajn klientojn en malhelaj ĉambroj kun fonmuziko kaj uzis mangestojn por regi la fluon. La strangaj metodoj igis lin famaj en Francio kaj li estis invitata de altstatusaj kaj gravaj personoj kiel la reĝino, Marie Antoinette. La reĝo, Louis XVI, malpli ŝatis la novan teorion kaj petis la Francan akademion de scienoj esplori la situacion. Oni kunigis komisionon el sciencistoj por la tasko, kiu elpensis plurajn eksperimentojn por eltrovi ĉu besta magnetismo vere ekzistas. Unu el tiuj eksperimentoj estis dezajnita jene: En la ĝardeno, nur unu arbo devus esti magnetigata laŭ la metodoj de Mesmer. Tion faris lia asisto Deslon. Sekve, juna knabo, blindigita per tuko, devis promeni tra la ĝardeno kaj serĉi la preparitan arbon pere de besta magnetismo. Kompreneble la knabo ne sukcesis trovi la ĝustan arbon kaj la sciencistoj konkludis ke besta magnetismo ne ekzistas. La influo de Mesmer tro grandis tamen kaj poste inspiris aliajn esplorojn. Nuntempaj sciencistoj konsentas pri tio ke besta magnetismo ne ekzistas, sed multaj el ili ja kredas je hipnoto. Kio precize okazas kiam oni hipnotas estas malfacile direbla tamen, do oni daŭre dezajnas novajn eksperimentojn kun novaj teĥnologioj kiuj montras kio vere okazas en la cerbo.

^ Mesmer

Novaj testoj montras ke la hipnoto havas multajn efikojn kaj aplikojn. Oni sukcesis igi homojn vidi neekzistantajn kolorojn, forgesi kaj rememori, vidi vortojn en la denaska lingvo kiel sensencaĵojn kaj ŝanĝi la stilon de fari decidojn. Oni ne tute perdas sin tamen. Eĉ kiam oni estas hipnotigata, oni daŭre havas sencon de moralo. Kompreni kio precize okazas estas malfacila, sed oni faris amason da eksperimentoj por ekscii ĉu la efikoj estas veraj kaj kio okazas en la cerbo. Unu el la plej simplaj el tiuj eksperimentoj uzas longan liston de koloroj, aŭ filmeto kie la koloroj unuope aperas sur la ekrano. La partoprenantoj de la eksperimento ne devas laŭtlegi la nomojn de la koloroj kiuj estas montrataj, sed anstataŭe ili nomu la koloron de la litero. Tiu tasko estas tre malfacila, pro tio ke la cerbo prilaboras ambaŭ stimulojn samtempe. Kiam la nomoj de la koloroj estas skribitaj en lingvo kiun oni ne parolas tamen, la tasko iĝas multe pli facila. Kion ĉi tiu eksperimento provas eltrovi estas ĉu oni povas forgesi la signifon de la vortoj kiam oni hipnotas. Se jes, la partoprenantoj multe pli facile farus la taskon dum la hipnoto, sed se ili nur aktorus, ili ne kapablus pli rapide legi la vortojn. Finfine la partoprenantoj pliboniĝis kiam ili hipnotis, kio aldonis certecon al ekzisto de hipnoto. Oni ne nur mezuris kiom rapide kaj ĝuste la partoprenantoj legis la vortojn, sed ankaŭ metis ilin en skanilon por mezuri la aktivecon de la cerbo. Tiel oni povis vidi ke la partoj de la cerbo, kiuj respondecas pri legi skribitajn vortojn, ne estis aktivaj kiam la partoprenantoj estis en hipnota stato, sed ja en kutima stato.

Blua

Ruĝa

bruna

verda

flava

^ Kompreneble la eksperimento plej bone funkcias kiam oni uzas la denaskan lingvon, sed ĉi tiu ekzemplo nur donu ideon pri kiel la testo funkcias.

Por atingi staton de hipnoto ekzistas multege da teĥnikoj. Oni eĉ povas senintence hipnoti. Tio okazas kiam oni perdas sin en interesa libro kaj forgesas la mondon ĉirkaŭ si, aŭ kiam oni biciklis dum kilometroj sur konata vojo, sed je la alveno havas la senton ke oni ne aktive spertis la vojaĝon. Por vere uzi hipnoton por kuracado aŭ scienco, oni tamen bezonas intence hipnotigi homojn. Grava parto de tio estas ke oni sentu sin trankvila. Tial psiĥologoj ofte havas komfortan sofon sur kiu oni povas kuŝi. Eĉ se oni ne tute hipnotos, tio faciligas la malfermiĝon de la kliento. Due, oni ne estu distrata de la medio. Estas favora se la ĉambro ne havas ĝenajn sonojn aŭ lumojn. Trie, oni multe fokusiĝu. Por tio la hipnotisto povas uzi objekton, kiel la stereotipan pendolon, sed tre ofte oni nur uzas la voĉon. Kiam oni hipnotas, oni malferme reagas al sugestoj. Tiel la hipnotisto povas igi la klienton fari specifajn movojn, aŭ akiri memorojn. La hipnotisto tre bone regas sian lingvouzon kaj parolstilon kaj tiel donas eĉ pli da forto al siaj sugestoj. Oftaj metodoj estas paroli tre trankvile, doni specifan emfazon al la centraj vortoj kaj uzi multajn metaforojn. Oni povas ekzemple igi la sugeston ”Bonvolu mallevi vian brakon” per diri ”Via brako estas peza ŝtono”. Temas pri sugestoj tamen. Per hipnoto, oni povas esplori onian subkonscion kaj fari aferojn kiujn oni kutime ne farus, sed la hipnotisto ne povas igi onin fari ion, al kio oni ne konsentas. Aldone, ne ĉiu persono reagas same al hipnoto. Hipnotigeblo havas normalan distribuon. Tio signifas ke kvarono el la homoj preskaŭ ne reagas al hipnoto, dum alia kvarono tre facile hipnotas kaj reagas tre bone al kaj fizikaj kaj mensaj sugestoj. La resto de homoj, la plejparto do, troviĝas ie en la mezo sur tiu spektro.

^ Ĉi tio estas ekzemplo de normala distribuo. La horizontala akso montras hipnotigeblecon kaj la vertikala akso montras la kvanto de homoj. Estas klara ke la plejparto de homoj estas nur iom hipnotigebla.

Multaj eksperimentoj do montras ke hipnoto ekzistas. Kvankam multaj sciencistoj konsentas pri tio, la ekzakta meĥanismo daŭre ne estas klara. Pri la detaloj oni povas senfine diskuti, sed oni povas pli malpli kategoriigi la ideojn laŭ du grandaj teorioj. La unua estas ke hipnoto estas malsama stato de konscio, same kiel ekzemple dormo aŭ meditado. Laŭ tiu teorio, hipnoto estus kvazaŭ tranco, kiu igus la cerbon funkcii malsame dum iom da tempo. Oni ne estas tute konscia pri kio okazas kaj iĝas pli malferma al sugestoj. Tio kongruas kun la datumoj, kiujn oni akiris per cerbskanado, ĉar kelkaj regionoj de la cerbo iĝas malpli aktivaj dum la hipnoto. Alia teorio estas ke oni estas tute konscia dum hipnoto, sed ke la efikoj estas malveraj. Kompreneble la efikoj estas mezureblaj, sed laŭ tiu ĉi teorio, ili ne estas kaŭzataj de tranco, sed pro tio ke oni mem kredas je hipnoto. Tio kompareblas al la placeboefiko. La diversaj partoj de la cerbo tuttempe influas unu la alian kaj antaŭsupozoj povas influi la informojn kiujn oniaj sensoj provizas. Tiel la cerbo povas aktori kvazaŭ ĝi hipnotas, eĉ se oni estas tute konscia.

^ fMRI estas grava metodo por rigardi en la cerbo.

Kiel ajn ĝi funkcias, hipnoto estas utila. Ĝi estas uzata por amuziĝi, sed ankaŭ kiel kuracilon kaj por esplorado. Oni povas lerni multe pri la cerbo kaj memoro per hipnoto, kio igas ĝin interesa ilo por sciencistoj. Ankaŭ el si mem hipnoto estas vasta temo por esplorado. Kiel kuracilo ĝi povas esti uzata por la plej diversaj problemoj kiel fizika doloro, homoj kiuj volas ĉesi fumi kaj eĉ por helpi dum naskado. La eblecoj estas senfinaj, se oni kredas je ili.


---

# La gigantoj de la pratempo

**Published:** 2018-02-28

**URL:** https://scivolemo.wordpress.com/2018/02/28/la-gigantoj-de-la-pratempo/

**Author:** Frank van Hertrooij

**Categories:** Bestoj

Sauropoda estas tre diversa grupo de dinosaŭroj, kiuj vivis dum la ĵurasia kaj kretacea epoko. Ili posedajn plurajn rekordojn, inter kiuj la plej elstaraj estas la nekredeblaj grandecoj de la korpo kaj la kolo. Post ilia formorto neniu alia besto sur seka tero povis eĉ alproksimiĝi la ekstremojn, kiuj estis defaŭltaj por ĉi tiuj dinosaŭroj kaj tio ne estas stranga. Iĝi tiom granda estas fizike neebla por aliaj bestoj. Kiel Sauropoda do sukcesis?

Kvankam tio ne ŝajnas evidenta, Sauropoda evolue pli proksimas al la dupiedaj, karnovoraj Therapoda (kiel Tyrannosaurus rex ) ol al la kvarpiedaj, herbovoraj Ornithischia (kiel Triceratops ). Pro tio ke DNA ne tiom longe konserviĝas, paleantologoj uzas aliajn metodojn por ordigi dinosaŭrojn, kiel la morfologion (formon kaj strukturon) de la besto. Kune kun kelkaj etaj diferencoj, la pelvo estas uzata por vidi en kiu grupo la dinosaŭro taŭgas. La pelvo de Sauropoda kaj Therapoda havas la formon de triangulo kun pubio kiu iras antaŭen kaj iksio kiu iras malantaŭen, kiu helpas la kruron iri antaŭen. Ornithischia havas malsaman pelvon, kiu ebligas movi la kruron flanken.

^ La du malsamaj specoj de pelvoj kun la pelvo de Saurischia (al kiu Sauropoda apartenas) maldekstre

Estas klare ke la Sauropoda ne ĉiam estis la gigantoj, kiujn ni konas de filmoj. Pli fruaj praavoj ne pli grandis ol ĉevalo kaj ofte marŝis sur du kruroj. Verŝajne ili manĝis kaj viandon kaj herbojn kaj poste iĝis pli kaj pli herbivoraj. Kiam la ĵurasia periodo komencis, karnovoroj iĝis pli kaj pli grandaj. Ornitischia protektis sin per kornoj kaj armaĵoj, sed la praavoj de la Sauropoda iĝis pli grandaj. Tiu tendenco okazis plurfoje en la historio de la Tero kaj hodiaŭ elefantoj kaj girafoj uzas sian grandecon sammaniere. Ju pli granda oni estis, despli verŝajne oni estus evitata de predantoj kaj despli da idojn oni povas havi. Tiel la plejparto de idoj havas genojn por kreski rapide, kio igas la sekvajn generaciojn eĉ pli grandaj. Post kelkaj milionoj da jaroj do, la Sauropoda estis gigantoj, sed krei tiom grandan beston ne estas facila.

^ Komparo inter diversaj Sauropoda kaj homo

Se oni ne vivas en akvo, kiel baleno, oni ne povas iĝi tro granda. La pezo de la korpo multe pli rapide pligrandiĝas ol la forto de la kruroj. Kiam la dinosaŭroj kreskis, ili do komencis marŝi sur kvar kruroj. Tiel ili ne plu povis uzi la brakojn same efike, sed ili ja iĝis multe pli stabilaj. Poste la ostoj iĝis pli dikaj kiel kolumno kaj la formo de la piedoj ŝanĝiĝis por ke la piedfingroj povu teni tiom da pezo. Antaŭ longa tempo estis diskuto inter paleontologoj pri kiel la kruroj konektiĝis al la korpo de la dinosaŭro. Lacertoj kaj krokodiloj havas krurojn kiuj iras flanken el la korpo. Nun oni scias tamen ke Sauropoda ne funkciis tiel. Oni neniam trovis ŝpurojn de dinosaŭro kies ventro tuŝis la teron kaj oni povas multe pli bone teni la pezon se la kruroj estas rekte sub la korpo, kiel tiuj de mamuloj.

^ La kruroj de lacerto estas apud la korpo.

Malgraŭ la bonaj adaptiĝoj en la kruroj, dinosaŭro tiom granda ne povas ekzisti sen igi ĝin malpli peza. Feliĉe la skeleto donas indikojn pri kiel tio funkciis. Kontraste al tiuj de mamuloj, la ostoj kaj specife vertebroj de Sauropoda havas multe da spaco inter si. La ostoj estas kreitaj por doni kiel eble plej da struktura subteno, uzante kiel eble malplej da materialo. Same kiel birdoj, la ostoj de Sauropoda estis plenaj je aeraj sakoj. Birdoj uzas tiujn por konservi oksigenon kaj tial multe pli efike spiras ol reptiloj kaj mamuloj. Tion ili bezonas, pro tio ke flugi kostas multe da energio. Dinosaŭroj ja estas reptiloj, sed birdoj rekte devenas de ili (oficiale birdoj eĉ estas dinosaŭroj), do ankaŭ ili verŝajne havis tiajn aerajn sakojn. Sauropoda verŝajne uzis ilin por igi la ostojn eĉ malpli pezaj, specife en la kolo.

La lasta afero kiun oni bezonas por iĝi tiom granda estas multaj nutraĵoj. Sauropoda devis kiel eble plej rapide iĝi kiel eble plej grandaj, do por fari tion, ili ne estis multe pli ol manĝmaŝinoj. Por tiu celo, la dinosaŭroj ekhavis ege longajn kolojn. Tiuj igis ankaŭ la plej altajn arbojn tute atingeblaj. Aldone, oni povas atingi tre grandan surfancon sen movi la korpon se oni havas grandan kolon, kio signifas ke Sauropoda ne bezonis marŝi tiom multe. Ili povis atingi multe pli da nutraĵojn per la sama kvanto da paŝoj, kio ŝparis energion. Alia diferenco inter la Sauropoda kaj hodiaŭaj bestoj estas la kranio. Hodiaŭ, multaj bestoj kiel bovoj maĉas dum horoj, sed Sauropoda ne havis tempon por tio. Ili devis konstante manĝi por travivi. Tio signifas ke la gigantoj glutis la manĝon sen mordi. Ili eĉ ne kapablis mordi, pro tio ke la kranio kaj muskoloj ne permesis al ili movi la makzelon flanken. Ankaŭ la dentoj ne estis celataj por mordi. Ili estas relative etaj kaj maldikaj, kio igis ilin maltaŭgaj por pli ol nur enbuŝigi la plantojn. Post la gluto, la manĝo iris al la granda stomako, kiu digestis ĉion. Kelkaj fosilioj de Sauropoda enhavis etajn ŝtonojn, kio konvinkis paleontologojn de tio ke dinosaŭroj eble glutis ŝtonetojn por ke tiuj helpu la digestadon, sed oni ne trovis ŝtonojn en ĉiuj fosilioj, kio igas tiun aserton malpli kredebla.

^ La kolo estas giganta, sed la dentoj apenaŭ videblas.

Kiu dinosaŭro plej grandis daŭre estas diskuto, sed oni ja trovis kelkajn nekredeble grandajn ekzemplerojn. La plej grandaj dinosaŭroj de kiuj oni havas tutajn skeletojn estas tiuj el la genro Brachiosaurus . Malkiel tiuj de aliaj Sauropoda , la antaŭaj kruroj de ĉi tiu dinosaŭroj estis pli longaj ol la malantaŭaj kruroj. Tiu strukturo similas al tiu de girafoj kaj ebligas al ĝi levi la kolon 12m en la aeron. De la kapo ĝis la pinto de la vosto, ili povis iĝi 25m kun maso de 80000kg. Ili verŝajne ne estis la plej grandaj tamen. Oni trovis malpli kompletajn skeletojn de aliaj Sauropoda kiel Patagotitan mayorum (37-40m) kaj estontece certe trovos aliajn dinosaŭrojn, kiuj defias onian komprenon de anatomio.

^ Patagotitan mayorum

Ne ĉiuj Sauropoda estis gigantoj tamen. Kiam Europasaurus ankoraŭ vivis, Eŭropo estis aro da insuloj tiom grandaj kiel Britio. Tiaj insuloj ne estas sufiĉe grandaj por subteni populacion de Sauropoda , do la plej grandaj ne travivis. Tio inversigis la evoluan tendencon kaj igis la dinosaŭrojn malpli grandaj ĉiun generacion. La rezulto estis Europasaurus , kies plej granda ekzemplero ne iĝis multe pli granda ol 6m. Dinosaŭroj ne kreskis je konstanta rapido kiel mamuloj, sed pli rapide kreskis dum varmaj periodoj. Pro tio, oni povas vidi jarringojn en la ostoj, same kiel en arbo. Per tiuj jarringoj oni eltrovis ke Europasaurus ne ĉesis kreski post iu momento, sed ke ĝi kreskis malpli rapide ol kutimaj Sauropoda .

^ Europasaurus estis inter la plej etaj.

Por protekti sin, Sauropoda plej ofte uzis sian grandecon. Tio ne ĉiam estis vera tamen. Kelkaj Sauropoda kiel Shunosaurus havis ostajn batilojn je la fino de la vosto. Pro tio ke la vostoj tiom longis, ili povis tre forte bati per tiuj. La Titanosauria estis kovritaj je ostaj bulĝoj en la haŭto kiuj eble estis uzataj por sindefendo. Oni ne certas pri tio tamen, pro tio ke la bulĝoj ne sufiĉe bone kovrus la haŭton. Aliaj trovaĵoj sugestas ke la bulĝoj estis malplenaj, almenaŭ por kelkaj specioj, kio povus signifi ke la dinosaŭroj uzis ilin por konservi ion. La nura konstanto estas ke oni ankoraŭ havas multe por malkovri. Malgraŭ la stranga aspekto, Sauropodoj funkciis bonege en siaj ekosistemoj. Ili eltenis ĝis la fino de la dinosaŭroj kaj estis mirinda evolua sukceso. Espereble ili havas ankoraŭ multe por instrui al la scienca mondo.


---

# Scivolemulo sur Marso

**Published:** 2018-03-07

**URL:** https://scivolemo.wordpress.com/2018/03/07/scivolemulo-sur-marso/

**Author:** Frank van Hertrooij

**Categories:** La Kosmo

La alveno de Curiosity La surgrundiĝo de la Usona Marsveturilo Curiosity (Curiosity signifas Scivolemo) estis al dekoj da homoj inter la plej gravaj momentoj de sia vivo. Neniam antaŭe tiom granda maŝino veturis sur Marso kaj ebligi tion estis ege malfacile. Marso estas unu el la malplej facilaj astroj por atingi la surfacon. La luno estas multe pli facila celo, pro tio ke ĝi havas malpli fortan graviton kaj ne havas atmosferon. Tio signifas ke oni ne bezonas pripensi aerodinamikon kiam oni dezajnas la kapsulon. Ankaŭ la raketoj kiuj malrapidigas ĝin multe pli facile regeblas sen atmosferaj influoj. Planedoj kiel Venuso kaj la Tero estas pli facilaj pro tio ke oni povas uzi paraŝutojn por malrapidiĝi. La Atmosfero de Marso tamen havas atmosferon kiu sufiĉe densas por ĝeni onin, sed ne sufiĉas por bezoni nur paraŝutojn. Antaŭaj robotoj sur Marso estis tute kovritaj de balonoj por ke ili resaltu kelkfoje kaj perdu energion tiel, sed Curiosity tro grandis por tio. Oni devis solvi la problemon alimaniere do, kio certe sukcesis igi la korojn de la teamo bati pli rapide. Unue la kapsulo malrapidiĝis pro la froto de aero kontraŭ la kontraŭvarma ŝildo. Poste venis la paraŝuto, sed tio ne daŭris longe ĝis kiam la kapsulo estis forĵetata. Restis la ”Skycrane” aŭ Ĉielgruo, de kiu la veturilo pendis per longaj ŝnuroj. La gruo havis raketojn por malrapidigi la tuton. Tuj super la grundo, la ŝnuroj lasis la veturilon dum la gruo forflugis, por ke ĝi ne falu sur la veturilon. La surgrundiĝo daŭris kelkajn minutojn, sed estis la plej grava parto de jam sesjara misio.

Tiom da iloj La centra celo de Curiosity estas eltrovi ĉu Marso iam havis taŭgajn kondiĉojn por subteni mikrobojn kaj kiel oni povus prepari sin por estontecaj homaj vizitoj. Por atingi tiun celon, la eta aŭto estas plena je diversaj iloj por observi la mondon ĉirkaŭ si kaj fari diversajn sciencajn eksperimentojn. Kun la homa korpo kiel analogio, la aŭto havas diversajn “korpopartojn” kun diversaj taskoj. La kapo de Curiosity estas tenata de longa kolo, kiu igas ĝin tiom alta kiel homo. Tio igas la bildojn, kiujn ĝi sendas pli similaj al tio kion homo vidus. Malkiel homoj, la roboto faras la plejparton de la kalkulado ne en la kapo, sed en la korpo. La simileco tamen estas, ke la kapo havas la plej gravajn sensojn. Curiosity havas diversajn kameraojn sur la kapo, kiuj ĉiuj havas specifan taskon. Du el ili estas uzataj por trovi la vojon, dum du aliaj estas por krei la verajn fotojn. Ĝi bezonas du kameraojn por ambaŭ taskojn, por vidi tridimensie. Same kiel homaj okuloj, la kameraoj havas iomete malsamajn perspektivojn. La komputilo povas kombini la bildojn de ambaŭ kameraoj kaj uzi la diferencojn por vidi kiom proksimaj aferoj estas. Tio estas specife grava por la navigaciaj kameraoj, kiuj devas detekti ŝtonojn sur la vojo antaŭ ol Curiosity tro proksimiĝas. Aldona diferenco inter la du ĉefaj kameraoj estas ke la dekstra havas mirindan precizecon. Ĝi povas distingi inter piedpilko kaj basketbalpilko je distanco de pli ol duona kilometro, aŭ legi la tekston sur monero kiu kuŝas antaŭ ĝi sur grundo. La maldekstra kamerao havas malpli bonan precizecon, sed montras multe pli larĝan parton de la ĉirkaŭaĵoj. La plej granda kamerao havas malsaman utilon. Ĝi kunlaboras kun lasero kaj spektroskopoj por analizi la ĥemian konsiston de la ĉirkaŭaj rokoj. La lasero povas pafi rokojn ĝis 7 metroj for, por ke iom da vaporo eliru el ili. La spektroskopoj poste analizas la ĥemian konsiston de la rokoj por vidi ĉu ili estas interesaj. Tiel oni povas decidi al kiuj ŝtonoj la roboto devas veturi sekve, sen bezoni vagadi al ĉiuj ŝtonoj.

La brako de Curiosity faras multajn gravajn taskojn kaj povas interagi kun siaj ĉirkaŭaĵoj. Por kolekti materialon, ĝi havas borilon kiu povas atingi profundecojn de 5cm, fosilon kaj brosojn kiu estas uzata por kolekti polvon de rokoj kaj por purigi la eksperimentujon. La kolektita materialo povas esti esplorata interalie per kamerao kun pligrandiga lenzo kaj spektrometro. Tiuj estas uzataj por pristudi la ĥemiaĵojn el kiuj la materialo konsistas kaj ĉu vento, akvo aŭ glacio. Aliaj aŭtetoj, kiuj troviĝas sur aliaj partoj de planedo, havas similan spektrometron, kio ebligas komparojn inter la malsamaj regionoj.

En la korpo troviĝas la plej grava parto, nome la ĉefa komputilo. Ĝi funkcias je 200MHz kaj havas 2GB da fulmomemoro, 256MB da dinamika RAM kaj 256KB da ROM. Tio ne estas multe kompare al komputiloj surtere, sed ĝi kalkulas dekoble tiom rapida kiel siaj antaŭuloj Spirir kaj Opportunity. La komputilo estas uzata por kolekti sciencajn datumojn, sed ankaŭ por la navigacio. Malkiel siaj antaŭuloj, sciencistoj povas peti Curiosity iri specifan distancon laŭ iu direkto kaj la komputilo mem serĉas la plej bonan vojon por tio. Ĝi mezuras la distancon laŭ la nombro de turniĝoj de la rado kaj kalibras tion per rigardi objektojn sur la bildojn kiujn ĝi kreas. La sciencistoj decidas kiom ofte ĝi devas kontroli ĉu la distanco ankoraŭ ĝustas kaj kion ĝi faru kiam ĝi renkontas obstaklon. Povas esti ke ĝi serĉu alian vojon, sed ankaŭ ke ĝi simple atendu ĝis ĝi ricevas mesaĝon de la Tero. Ke Curiosity povas trovi sian propran vojon estas tre utila sur Marso, pro tio ke ĝi ne havas rektan kontakton kun la Tero. La radio per kiu sciencistoj sendas instrukciojn vojaĝas je la rapido de lumo kaj bezonas ĉirkaŭ dudek minutojn por atingi Marson, depende de ĝia pozicio relative al la Tero. Sendi mesaĝon kaj ricevi respondon do daŭras kvardek minutojn. La energio kiun la komputilo kaj la radoj bezonas venas de la malantaŭo, kie troviĝas miniatura nuklea centralo. Antaŭe, robotoj kiuj iris al Marso uzis sunpanelojn, kio funkciis surprize bone, pro tio ke Marso havas maldensan atmosferon kun vento, kiu purigis la panelojn. Marso ricevas malpli da sunlumon ol la Tero tamen kaj por Curiosity, oni elektis nuklean energion. Uzante tion, Curiosity ne dependas de kiom da lumo haveblas, produktas pli da energion ĉiun sekundon kaj povas elteni kelkajn dekjarojn se nenio alia rompas ĝin. La dorso surhavas gravajn antenojn por sendi sciencajn datumojn kaj ricevi instrukciojn. Aldone ĝi havas ”sunhorloĝon”, kiu povas esti uzata por mezuri la pozicion de la suno en la ĉielo. Aldone, ĝi havas kvar koloritajn pecojn, kiuj povas esti uzataj por kalibri la kameraojn sur la kapo de la roboto. Tio gravas, pro tio ke realisme foti sur Marso ne estas facila. Al homaj okuloj, kelkaj koloroj ŝajne pli rapide malheliĝas kun malpli da ĉirkaŭa lumo ol aliaj. Per rigardi la konatajn kolorojn, oni povas kalkuli kiom realismaj la koloroj en la bildoj estas. Aldone la dorso surhavas memorĉipon, kiu surhavas la nomojn de miloj da homoj, kiuj partoprenis en projekto por sendi sian nomon al Marso. Kompreneble Curiosity havas ankoraŭ pli da instrumentoj. Oni ne ĉiutage sendas roboton al Marso, do kiam oni ja faras, oni kunportas kiel eble plej da mezuriloj. Pro tio kompleta listo de la iloj estus tro longa, sed la kerna ideo estas ke la sciencaj mezuriloj serĉas organikajn molekulojn kiuj sugestus vivon, aŭ akvon kiel glacion, aŭ ligita al ĥemiaĵoj en ŝtonoj.

La malkovroj kaj estonteco La ĉefa tasko de Curiosity estis serĉi akvon. Per esplori la ĥemian konsiston de la grundo, kiu enhavis argilon kaj aliaj specoj de tero kiuj indikas akvon. Tiel ĝi konfirmis ke la grundo kiun ĝi esploris iam estis lago. Aldone, ĝi malkovris sedimentojn kiuj bezonas milionojn da jaroj por formiĝi surtere, kio signifas ke la akvo ekzistis dum longa tempo. La lago ne ĉiam estis plena, sed eĉ dum sekaj tempoj la grundo enhavis multe da akvo sub la surfaco. Tute alia pruvo kiun Curiosity trovis estis etaj rondigitaj ŝtonetoj. Tiaj ŝtonetoj kreiĝas kiam ŝtono spertas erozion je ĉiuj flankoj samtempe. Verŝajne tio signifas ke la ŝtonetoj iam troviĝis en rivero. Curiosity esploris ankaŭ la atmosferon de Marso kaj konkludis ke ĝi havas multe pli da pezaj izotopoj (izotopoj estas atomoj de la sama elemento kun malsamaj masoj.) ol atendite. Tio indikas ke la malpezaj izotopoj eskapis la atmosferon. Komparoj al meteorŝtonoj kiuj venis de Marso indikas ke la atmosfero ne ŝanĝiĝis dum longa tempo, do verŝajne Marso havis densan atmosferon nur ĝis duona miliardo da jaroj post sia formiĝo. Kompreneble la roboto sendis ankaŭ milojn da fotoj kaj aliaj datumoj. Curiosity multe pli longe eltenas ol oni origine pensis. Laŭ la origina plano, la misio daŭrus du jaroj. Preskaŭ ĉiuj partoj ankoraŭ funkcias tamen, do ne estus surprizo se ĝi eltenus kelkajn jarojn plu. Elektro ne estas problem, pro tio ke la radioaktiva materialo, el kiu Curiosity prenas energion, tiom malrapide disfalas ke ĝi povas uzi ĝin dum dekjaroj. Pli granda problemo estas la medio. Unue, Marso ne havas platajn vojojn. Ĝia surfaco estas plena je etaj ŝtonoj kun akraj pintoj. La radoj funkcias tiel ke kiam unu rado fiksiĝas inter la ŝtonetoj, la aliaj kvin puŝas ĝin eĉ pli forte en la grundon. Daŭris sufiĉe longe ĝis oni ligis la ŝtonetojn al la truoj en la radoj, sed nun oni antaŭe elektas pli bonajn vojojn por pligrandigi la vivon de la radoj. Due estas la radio, kiu ne filtriĝas de la maldensa atmosfero. Kiam la radio trafas la komputilon de Curiosity, ĝi povas ŝanĝi la datumojn en la memoro. Tio jam kreis problemon unufoje, sed la teamo sukcesis solvi ĝin dum la roboto ”dormis”. La komputilo estas protektata de la korpo de la maŝino, sed ĝi ne povas bloki ĉiun radion. Oni do neniam scias kiam katastrofa memorŝanĝiĝo okazos. Trie, Marso havas severajn polvtempestoj. Tiuj povas iĝi tiom grandaj, ke ili kovras grandajn partojn de la globo kaj observeblas sur la Tero. Curiosity feliĉe neniam frontis tiom grandan tempeston, sed ĝi ja kolektis multe da polvo dum la jaroj. Por eviti problemojn, ĝi estas tiel dezajnita ke la plej gravaj partoj estas protektataj de polvo. Ĝis nun tio funkciis bonege. Restas unu grava parto kun veraj problemoj, nome la borilo. La meĥanismoj por movi la borilon ĉesis reagi al instrukcioj, kio signifis ke Curiosity ne plu povis kolekti ŝtonon tiel. Por solvi tion, sciencistoj utiligis la kopion de la roboto, kiu estas surtere. Per la kopio, ili povis rapide kaj sekure fari eksperimentojn por solvi la problemon, sen riski pli da damaĝo al Curiosity. Finfine la teamo elpensis manieron por movi la borilon ne per ties proprajn meĥanismoj, sed per la brako al kiu ĝi estas konektita. Malgraŭ la malstabileco, oni sukcesis bori iomete kaj jam kuraĝis igi Curiosity bori 1cm profunde sur Marso. Tio ne sufiĉas por akiri sciencajn datumojn, sed la estonteco aspektas bona. Unue restas kelkaj eksperimentoj, sed eble baldaŭ, Curiosity boros kiel antaŭe.

Jen filmeto pri kiel oni uzas la kopion de Curiosity por solvi la problemojn pri la borilo


---

# Vivo de pi

**Published:** 2018-03-14

**URL:** https://scivolemo.wordpress.com/2018/03/14/vivo-de-pi/

**Author:** Frank van Hertrooij

**Categories:** Senkategoria

La 14an de marto, fanatikuloj de matematiko festas π-tagon. En la Usona sistemo por skribi datojn, la 14a de maro estas 03-14, kio korespondas al la unuaj decimaloj de la nombro π, nome 3,14. Multaj aliaj landoj skribas datojn malsame, sed tio ne signifas ke ili bezonas maltrafi π-tagon. La 22an de julio estas la ”alproksimiĝo de π”-tago pro tio ke la divido 22/7 estas ĉirkaŭ 3,14. Ironie, 22/7 estas pli preciza alproksimiĝo de π ol 3,14, do se oni nur enkalkulas la tagon kaj monaton, π-tago mem ne estas la plej bona alproksimiĝo, sed tio ne signifas ke oni rezignu de festi la gravan rolon kiun la nombro ludis en matematiko kaj scienco.

Historio de kalkuli π

Jam antaŭ pli ol 3000 jaroj, π estis konata en Babilonio kaj Barato. Tie, oni donis la valoron 3 al la nombro. Estis multaj antikvaj socioj, kiuj rimarkis ke la perimetro de cirklo ĉiam estas iomete pli ol trifoje la longo de la diametro de la sama cirklo. Kompreneble tiu scio estis tre utila por kiam oni laboras kun radoj. La problemo estis ke malgraŭ tio ke la difino de π estis tre simpla, la rilatumo inter la perimetro kaj diametro de cirklo, la nombro mem ne estis bela. Oni ne povas precize skribi π, sed anstataŭe povas senfine aldoni novajn decimalojn. Tio estis la komenco de konkurso, kiu daŭras ankoraŭ hodiaŭ, pri kiu povas kalkuli la plej precizan reprezenton de π. La antikvaj Egiptoj sukcesis kalkuli ke π estus 3,16 per kompari la perimetron de cirklo al tiu de regula oklatero (formo kun ok egalaj anguloj kaj flankoj). Neniu venkis tiun kalkulon ĝis Arĥimedo. Same kiel la Egiptoj, li alproksimiĝis al cirklo per plurlatero, sed lia formo uzis 96 laterojn. Ne estas malfacila vidi ke tiu formo multe pli similas al cirklo ol oklatero kaj tiel li eltrovis ke π proksimas al 22/7. La ideo malantaŭ la teĥniko estas ke oni povas desegni plurlateron kiel triangulon, kvadraton, aŭ oklateron en cirklo, tiel ke la anguloj tuŝas la cirklon. Oni povas vidi ke la perimetro de tiu formo estas iomete malpli granda ol tiu de la cirklo, sed la perimetro de plurlatero estas multe pli facile kalkulebla. Por esti eĉ pli precize, oni povas desegni plurlateron ĉirkaŭ la cirklo, tiel ke la cirklo tuŝas la mezpunktojn de la lateroj. Tiel la perimetro de la plurlatero estas iomete pli granda ol tiu de la cirklo, kio signifas ke la perimetro de la cirklo devas troviĝi inter tiuj de la du plurlateroj. Ju pli da flankoj la plurlateroj havas, despli preciza tiu alproksimiĝo iĝas kaj se oni kapablus desegni plurlateron kun senfine multe da lateroj, tiu havus ekzakte la saman perimetron kiel la cirklo kaj tion oni povas uzi por kalkuli la valoron de π.

Sendepende de Eŭropo, ankaŭ la anktikvaj Ĉinoj serĉis alproksimiĝon de π. Zang Heng (張衡), kiu naskiĝis en la jaro 78 uzis la alproksimiĝon √10 (ĉ. 1,62) por kalkuli la volumon de sfero. Tio tre proksimis al la valoro kiun la Egiptoj eltrovis. En la jaro 263, Liu Hui (劉徽) verkis libron kun solvoj de problemoj el unu el la plej fruaj matematikaj verkoj el la Ĉina historio, “La naŭ ĉapitroj de matematika arto” (九章算術). En siaj komentoj pri la unua ĉapitro, li uzis plurlateron kun 192 lateroj por kalkuli π. Poste li faris eĉ pli precizan kalkulon per 3072 lateroj kaj esprimis la solvon kiel 355/113, kio estas ĉirkaŭ 3,1415929. Ĉi tiu valoro estis tiom preciza, ke dum jarcentoj neniu kapablas plibonigi ĝin.

La sekva revolucio okazis en Barato en la 14a jarcento, kie la matematikisto Madhava el Sangamagrama (സംഗമഗ്രാമ മാധവൻ) kalkulis la valoron de π ĝis 11 decimaloj, kvankam kelkaj homoj pensas ke li eĉ kalkulis 13 aŭ 17. Por atingi tiom grandan precizecon, Madhava ne uzis plurlaterojn kiel Arĥimedo aŭ Liu Hui, sed senfinan serion. Oni neniel povas esprimi π kiel la rezulton de algebraa ekvacio kun fina kvanto da faktoro. Tio signifas ke kalkuloj kiel 22/7 aŭ 355/113 nur povas esti alproksimiĝoj. Anstataŭe, Madhava eltrovis ke oni povas trovi la valoron de π tiom precize kiel oni volas per ekvacio kun senfine multe da faktoroj kaj termoj. Li komencis per 1 kaj subtrahis 1/3, poste adiciis 1/5 kaj denove subtrahis 1/7. Tion oni povas fari senfine longe, per pli kaj pli etaj nombroj. Depende de kiom da termoj oni uzas en la serio, la rezulto ŝanĝiĝas, sed kiom oni rigardas kie la rezultoj troviĝas sur la nombrolinio, oni vidas ke la rezulto estas pli proksima al π se oni uzas pli da nombroj.

Eŭropo estis malpli rapida kaj bezonis du jarcentojn pli por atingi la saman paŝon. Matematikistoj el diversaj landoj komencis krei senfinajn seriojn kaj produktojn por finfine igi siajn kalkulojn pli precizaj. La Franco François Viète publikigis ”Variorum de rebus mathematicis responsorum, liber VIII” en 1593, kiu enhavis senfinan produkton, kiu multfoje uzas √2. La ideo malantaŭ la metodo estas ke la rilatumo inter la surfaco de kvadrato kaj oklatero estas √2/2. Ellaborante tion por pli kaj pli da plurlateroj, oni povas alproksimiĝi al la rilatumo inter la surfaco de kvadrato kaj cirklo kaj uzi tiun por kalkuli π.

La Germana Nederlandano Ludolph van Ceulen tiom entuziasmis pri la nombro π ke li kalkulis ĝian valoron ĝis 35 decimaloj. Post lia morto en Nederlando, lia edzino eĉ skribis la nombron sur lia tombŝtono. Iom malpli preciza versio de 32 decimaloj troveblas en lia libro “Vanden circkel”, kiun li publikigis en 1596. Lia peno estis honorigita per monumento en 2000 kaj en kelkaj Eŭropaj landoj, specife en malnova literaturo, la nombro π estis nomata la nombro de Ludolf.

Eble la plej impona alproksimiĝo finiĝis en 1873 de la Brita amatora matematikisto William Shanks. Dum dudek jaroj li kalkulis novajn decimalojn dum la matenoj kaj kontrolis ilin posttagmeze. Finfine li sukcesis kalkuli 707 decimalojn, kvankam oni poste eltrovis ke nur la unuaj  527 estis ĝustaj. La atingo estas tamen tre speciala, pro tio ke li ne havis komputilon kaj pro tio ke oni nur bezonas ĉirkaŭ 60 decimalojn por kalkuli la perimetron de la observebla universo kun precizeco de unu longo de Planck. Tio signifas ke Shanks kalkulis π multe pli precize ol oni iam ajn bezonus por fizika problemo.

Kiam oni ekuzis komputilojn, oni pli kaj pli rapide trovis novajn decimalojn de π. La nura afero kiu estis bezonata por trovi pli da decimaloj estis bona senfina serio, rapida komputilo kaj multe da tempo kaj pro tio, kalkuli la decimalojn estis ofte uzata por montri kiom bona nova komputilo estis, dum la komputiloj iĝis pli kaj pli fortaj. Krom tio, pli da decimaloj ne havas veran utilon, sen oni daŭre kalkulas novajn decimalojn por plibonigi la rekordon.

Uzoj de π en fiziko

La nombro π estas tre utila kaj troviĝas en multaj problemoj kaj ekvacioj. Ĝi eĉ havas rolon en la unua ekvacio en la historio de fiziko, kiu priskribas pendolojn. Preskaŭ ĉiam, kiam oni vidas π, la problemo iel rilatas al cirkloj. Tio signifas ke geometriaj problemoj tre ofte uzas π, sed ankaŭ aliaj kampoj de matematiko kaj scienco estus nenie sen ĝi. En fiziko oni uzas π en meĥanikaj problemoj, kiuj priskribas rotaciojn. Por priskribi forton, kiu tiras objekton en cirklon, ekzemple la forton per kiu globoĵetisto tenas la globon, oni uzas la formulon 1, en kiu F estas la forto, m estas la maso, r estas la distanco inter la globo kaj la centro de la cirklo kaj T estas la daŭro de unu rondiro. Tiu sama π aperas en aliaj ekvacioj, kiel la tria leĝo de Kepler, kiu priskribas la rilatumo inter la distanco inter planedo kaj tiel stelo kaj la tempo kiun ĝi bezonas por rondiri. Ĝi aperas tie, pro tio ke la fortoj inter la stelo kaj la planedo funkcias same kiel tiu inter la globo kaj la ĵetisto.

1:

Alia loko kie oni renkontas π estas en la leĝo de Coulomb, kiu priskribas kiom granda la forto inter du elektraj ŝarĝoj estas. Ĝi estas tre grava en kvantummeĥaniko por priskribi kiel elektronoj agas. La ekvacio por tiu leĝo estas formulo 2, en kiu F estas denove la forto, q1 kaj q2 estas la ŝarĝoj de partikloj, e0 estas konstanto kaj e estas la distanco inter la partikloj. Kvankam la ekvacio ne aspektas kvazaŭ ĝi rilatas al cirkloj, la π ne estas tie por nenio. La elektra forto disvastiĝas en ĉiuj direktoj, kio signifas ke la kampo havas la formon de sfero. Oni povas priskribi la surfacon de tiu sfero per 4πr 2 kaj tio gvidis al la formulo. La ekvacio kiu priskribis la gravitan forton ankaŭ povus esti verkita tiumaniere, sed anstataŭe π estas kaŝita en la gravita konstanto, do ĝi ne estas videbla. Kiel konsekvenco tamen, ĝi reaperas en aliaj formuloj.

2:

En ĉi tiuj formuloj, sed ankaŭ multaj aliaj, π ne venas sole, sed estas obligita de 2 aŭ kvar 4. La kaŭzo de tio estas ke oni difinis π per la diametro de cirklo, la distanco inter du ekstremaj punktoj de cirklo. Ĉio alia en fiziko kaj matematiko estas skribita per la radiuso tamen, kiu estas nur la distanco de ajna punkto de la cirklo al la centro. La diametro estas do dufoje tiom longa kiel la radiuso. Interesa alternativo estas τ (prononcata kiel ”taŭ”). Tiu nombro estas definita kiel la rilatumo inter la perimetro kaj radiuso de cirklo. Pro tio, ĝi estas dufoje tiom granda kiel π, do oni ne bezonas aldonan faktoron de 2 se oni kalkulas per τ. Malfacilas ŝanĝi kutimon kiu ekzistas jam dum pluraj miljaroj, do por la videbla estonteco, π restos la plej uzata cirklokonstanto.

Interesaĵoj pri la decimaloj de π

La nombro π havas kvalitojn, kiuj ne ĉiuj nombroj havas. Pro tio, ĝi estas membro de kelkaj interesaj kategorioj. Unue, π estas neracionala nombro. Tio signifas ke oni ne povas kalkuli ĝin per dividi du entjeroj (… -2, -1, 0, 1…). Dividoj kiel 22/7 estas bonaj alproksimiĝoj, sed oni neniel povas ekzakte priskribi π tiel. Neracionalaj nombrojn havas senfine multajn decimalojn sen paterno. Ĉi tiun kvaliton ankaŭ aliaj konataj nombroj havas, kiel √2. Fakte ekzistas senfine multe da neracionalaj nombroj. Ne estas multaj homoj tamen, kiuj emas parkerigi ĉiujn decimalojn de √2.

Malkiel √2, oni eĉ ne povas skribi π kiel la radiko de polinomo kiu konsistas el racionalaj koeficientoj. Tio igas π transcenda nombro. Ankaŭ transcendaj nombroj estas tre oftaj, sed pro tio ke pruvi transcendeco estas tiom malfacila, oni ne konas multajn malsamajn ekzemplojn.

Aldone, ekzistas multaj indikoj ke π estas normala nombro. Tio signifas ke neniu sinsekvo de decimaloj estas preferata kompare al alia. La nombro trapasas ĉiujn statistikajn testojn por kontroli tion, sed pruvi ke ĝi vere estas normala nombro ne estas tiom simpla. Ke neniu sinsekvo estas preferata signifas ke π estas unu el la plej bonaj metodoj por akiri hazardajn nombrojn kiu ekzistas. Fakte, se oni konas sufiĉe da decimaloj de π, oni povus retrovi ajnan sinsekvon de nombroj. Se oni do transskribus la Fundamenton de Esperanto al cifera kodo, oni povus retrovi ĝin en π aŭ alia normala nombro.

Neniu nombro havas tiom grandan rolon en populara kulturo kiel π, do malgraŭ tio ke ĝi havas multajn mankojn, ĉiu povas konsenti pri tio ke π havas gravan historion. La tago de π do ne nur ekzistas por festi la ekziston de π, sed ankaŭ por pripensi la homojn kiuj penis dum jaroj por malkovri pli da decimaloj kaj la sciencistoj kiuj uzis la nombron por ŝanĝi la mondon.


---

# La plej foraj mondoj

**Published:** 2018-03-21

**URL:** https://scivolemo.wordpress.com/2018/03/21/la-plej-foraj-mondoj/

**Author:** Frank van Hertrooij

**Categories:** La Kosmo

En la jaroj 1950 kaj 1951 venis novaj ideoj pri la eksteraj regionoj de la sunsistemo. Plutono, kiu tiam ankoraŭ estis konsiderata planedo, estis stranga objekto. Ĝi estas eta kaj konsistas el ŝtono kaj glacio, kvankam la aliaj eksteraj planedoj konsistas el gaso kaj estas gigantaj. Aldone estis kometoj, kiuj venas el la plej foraj regionoj de la sunsistemo kaj vojagas enen. La Nederlanda astronomo Jan Oort kreis la teorion ke la suno estas ĉirkaŭata de tre distanca sfero kun milionoj da etaj objektoj el ŝtono kaj glacio. Kiam io draste ŝanĝas la orbiton de tia objekto, ĝi povas iĝi kometo. Tiu regiono nomiĝas la Nubo de Oort. Unu jaron poste la Nederland-Usona astronomo Gerard Kuiper elpensis ke antaŭ tiu sfero, sed post la eksteraj planedoj, devus ekzisti diskon el similaj objektoj. Tiu disko nomiĝas la Kujper-zono. Se Plutono venus el la Kujper-zono, tio klarigus ĝiajn strangajn kvalitojn. Tiom da objektoj tamen ja signifis ke la statuso de Plutono kiel planedo ne estis sekura.

Malgraŭ la frostaj temperaturoj, Plutono estas tre interesa mondo. Pro tio ke ĝi estas ĝis nun la sola objekto en la Kujper-zono kiun oni vizitis per robota sondilo, oni havas multege da datumoj. Plutono havas plurajn lunojn. Ili nomiĝas Ĥarono, Nikso, Hidro, Kerberoso kaj Stikso. La nomoj de Plutono kaj ties lunoj venas el la Romia mitologio kaj referas al la submondo. La plej interesa luno estas Ĥarono, pro tio ke Plutono kaj Ĥarono havas multe da interago. Se oni starus sur Plutono, oni ĉiam vidus la saman flankon de Ĥarono, same kiel ĉe la Luno de Tero. Tiu efiko ankaŭ veras inverse, do oni nur vidus la saman flankon de Plutono de Ĥarono. Konsekvenco de tio estas ke la du objektoj ne moviĝus en la ĉielo se oni starus sur unu el ili. Oni povus teorie eĉ havi ŝnuron inter Plutono kaj Ĥarono. Kiam temas pri maso, la diferenco inter Plutono kaj Ĥarono ne estas tiom granda. Tio signifas ke la gravito de Ĥarono tre multe influas Plutonon. Oni eĉ povus diri ke Ĥarono ne ĉirkaŭiras Plutonon. Anstataŭe, la du objektoj iras ĉirkaŭ la masocentro de la sistemo, kiu troviĝas inter ili. Plutono ne havas atmosferon kiel tiu de la Tero, sed ĝi ja havas tre maldensan travolon el gaso kiu eskapas la surfacon. Ĥarono tiom proksime ĉirkaŭiras Plutonon ke ĝi fakte estas en la ”atmosfero”. La gaso estas tiom maldensa ke ĝi kompareblas al vakuo, do la luno ne malrapidiĝas pro la froto, sed la partikoj en la atmosfero ja trafas la surfacon de Ĥarono, kio eble kaŭzis la ruĝan makulon.

^ Ĥarono kun sia ruĝa makulo

Plutono estas multe pli vivanta mondo ol sciencistoj eĉ povis imagi antaŭ ol la vizito de la sondilo New Horizons. Oni pensis ke la nana planedo estus tute morta, pro tio ke ĝi estas tro for de energifontoj kiel la varmo de la Suno aŭ la gravito de granda planedo. Anstataŭe, ili trovis surfacon kiu verŝajne ŝanĝiĝis dum la lastaj dek milionoj da jaroj. Tio estas tre aktuala, konsiderante ke Plutono ekzistis dum miliardoj da jaroj. La plej ĉarma malkovro estas ke Plutono estas kovrita de giganta makulo kiu aspektas kiel koro. Sur tiu koro troviĝas la regiono Sputnik Planum, kiu estis surpize glata. Kutime objektoj kiuj ne estas geologie aktivaj havas multe da krateroj, sed Sputnik Planum ne. Oni klarigon tion per la teorio ke la glacio moviĝas kaj tiel forviŝas la kraterojn kiuj ja aperas. Aliaj pruvoj de aktiveco estas montoj el akva glacio kaj regionoj kie malsamaj specoj de glacio interagas. Unu proponita klarigo de tiu aktiveco estas ke Plutono eble enhavas multe da radioaktivaj materialoj, kiuj produktas varmon. Tiu efiko ankaŭ influas la internan temperaturon de la Tero.

^ La granda koro sur la surfaco igas Plutono unu el la plej belaj objektoj de la sunsistemo.

Plutono kaj siaj lunoj ne estas solaj tamen. Ĝi havas milionoj da kunuloj, el kiuj kelkaj estas simile grandaj. Unu el la plej strangaj objektoj en la sunsistemo estas Haŭmeo. Ĝi estas nana planedo en la Kujper-zono. Kio igas ĝin malsimila al aliaj ”grandaj” objektoj, estas ke ĝi ne estas sfera. Estas du tre oftaj formoj, kiujn objektoj havas en la sunsistemo: etaj objektoj kiuj aspektaj kiel terpomoj kaj pli grandaj objektoj kiuj estas pli malpli sferaj. Ne estas pro hazardo ke ĉiuj grandaj objektoj estas rondaj. Ĝi estas la formo kun la plej bona distribuo de energio. Objektoj kun granda maso havas fortan gravitan kampon. Tio signifas ke objektoj en tiu kampo havas despli da potenciala energio (la energio kiun objekto povas transformi por ke ĝi falu). Kiom da potenciala energio iu objekto havas ankaŭ dependas de kiom for ĝi estas de la centro de tiu kampo. Se unu parto de la surfaco de la surfaco do estas pli alta ol la resto, ĝi havos pli da energio kaj emos puŝi suben. Se, anstataŭe, iu parto volus puŝi sin sub la surfacon, ĝi devus forpuŝi alian materialon kaj tio kostus tro da energio. Tio estas komparebla al la ujo da akvo. Se oni ne tuŝas ĝin, la surfaco de la akvo emos iĝi ebena, ĉar tiel ĉiu punkto sur la surfaco estus same for de la centro de la Tero. Laste la materialo el kiu la objekto konsistas havas rolon, ĉar malsamaj materialoj havas malsamajn internajn fortojn kiujn la gravito venku.

Alia faktoro kiu influas la formon de planedo estas rotacio. Kiel oni rimarkas kiam oni rapide turnas aŭton, turnantaj objektoj moviĝas eksteren. Tio estas pro tio ke la korpo volas moviĝi antaŭen, sed la direkto de la forto kiun oni spertas estas ŝanĝata. La sama efiko kaŭas ke materialo de planedo kiu rotacias moviĝas eksteren. La materialo ĉirkaŭ la ekvatoro moviĝas pli rapiden ol la polusoj tamen, do la materialo tie moviĝas eĉ pli eksteren. La rezulto estas ke la planedo iĝas pli larĝa ĉirkaŭ la ekvatoro. Ju pli rapide la planedo turniĝas, des pli granda la efiko. Ankaŭ etaj objektoj iĝas pli larĝaj, pro tio ke forta gravito nuligas la efikon. Tiu efiko klarigas kial la Tero estas iomete dika, sed por la nana planedo Haŭmeo la efiko estas ekstrema. Ĝi havas malfortan graviton kaj relative rapide rotacias, kio kaŭzas ke ĝi verŝajne aspektas kiel stranga plata ovo.

^ Artaĵo pri kiel Haŭmeo kaj siaj du lunoj eble aspektas. La distancoj inter la objektoj estas malveraj.

Same kiel la aliaj nanaj planedoj de la ekstera sunsistemo, Haŭmeo ne estas sola. Ĝi havas du lunojn kun la nomoj Hi’iaka kaj Namaka. Iliaj nomoj venas de la indiĝena Havaja mitologio, en kiu Haŭmeo estis diino de fekundeco. Hi’iaka kaj Namaka estas la filinoj de Haŭmeo. La pli eta luno, Namaka, troviĝas plej proksime al la nana planedo kaj havas tre elipsan orbiton. Verŝajne ĝi estas multe influata de la alia luno. Oni kredas ke la lunoj kreiĝis pro kolizio inter Haŭmeo kaj alia objekto. Kvankam Haŭmeo ne estas la nura nana planedo kun lunoj, ĝi ja estas la nura ĉirkaŭ kiu oni trovis ringon. Same kiel la ringoj de Saturno kaj aliaj gasplanedoj, ĝi verŝajne konsistas el etaj pecoj de glacio kaj ŝtono. Oni ne povas vidi la ringon per teleskopo, same kiel multaj aliaj datumoj, sed ekzistas tre bona metodo por lerni pli pri etaj foraj objektoj. Per kalkuli la orbiton de la objekto, oni povas kalkuli tre precize kiam ĝi iros antaŭ stelon. Tiam la lumo de la stelo estas blokita. Kiam Haŭmeo preterpasis stelon tamen, la teamoj kiuj observis ĝin vidis ke ĵus antaŭ kaj tuj post la okazaĵo, la stelo iĝas iom malpli hela. Tio signifas ke io devis iri ĉirkaŭ Haŭmeo kaj plej verŝajne tio estis ringo.

Oni povas malfacile diri kiu objekto estas la plej ekstera de la sunsistemo. La granda plejparto el la objektoj estas multe tro malhelaj por oniaj teleskopoj. Unu el la plej foraj objektoj kiujn ni konas nomiĝas Sendno. Ĝi estas iomete malpli granda ol Plutono kaj malkovrita per la sama metodo, nome per lumpulsa komparilo. Kiam la Usonano Clyde Tombaugh malkovris Plutonon en 1930, li uzis du fotografiajn platojn de malsamaj momentoj kaj ĉiam denove montris ilin unu post la alia per lumpulsoj. Tiel li povis vidi kiel Plutono moviĝis kompare al la relative fiksitaj steloj. En 2006, kiam oni malkovris Sedno, la instrumentoj kompreneble estis pli modernaj, sed la ideo estis ekzakte la sama. Oni povas kompari plurajn bildojn kaj vidi kiel objektoj moviĝas relative al la steloj. Ju pli for la objekto, despli malrapide ĝi moviĝas kaj Sedno moviĝas tre malrapide. Kiam oni havis pli da datumoj, oni povis kalkuli la orbiton de la objekto. Ĝia orbito estas tre elipsa. Kiam ĝi proksimas al la suno, ĝi estas 76-oble tiom for de la Suno kiel la Tero, sed kiam ĝi estas je la plej distanca punkto, ĝi estas ĉirkaŭ 936 fojojn tiom for kiel la Tero. Estas pura bonŝanco ke oni trovis ĝin dum ĝi proksimis al la Suno, ĉar ĝi ne estus videbla kiam ĝi estas for. Ni ne bezonas timi ke ni perdus ĝin tamen, ĉar trairi la tutan orbiton daŭras ĉirkaŭ 10000 jaroj. Kiel komparo, Plutono, kiu bezonas nur 248 jarojn, aspektas rapidega.

Oni ne scias tiom multe pri la surfaco de Sedno, sed per analizi la lumon, kiun ĝi reflektas, oni eltrovis ke la pleno havas verŝajne tre ruĝan aspekton. Ĝi verŝajne estus post Marso la plej ruĝa konata objekto de la sunsistemo. Objektoj kiel Sendo pruvas tamen, ke oni neniam konos ĉiujn objektojn de la sunsistemo kaj la strangaj kvalitoj de Plutono kaj Haŭmeo instruis al ni multon pri kiel astroj funkcias kaj formiĝas. Feliĉe la festo ankoraŭ ne finiĝis. Post viziti Plutonon, New Horizons sukcesis ŝanĝi sian vojon sufiĉe por viziti plian objekton en la Kujper-zono. Kiu scias kion ni trovos tie?

^ Artaĵo pri kiel Sedno eble aspektas


---

# Enamiĝi kun molekuloj, intervjuo kun Bert Meijer

**Published:** 2018-03-28

**URL:** https://scivolemo.wordpress.com/2018/03/28/enamigi-kun-molekuloj-intervjuo-kun-bert-meijer/

**Author:** Frank van Hertrooij

**Categories:** Sciencistoj, Ĥemio

Prof.dr. Bert Meijer estas ĥemiisto, kiu laboras kaj instruas en la teĥnika universitato de Eindhoven. Liaj kontribuoj al la scienco de interalie supermolekulaj polimeroj kaj ĥemoluminesko estas grandaj kaj li havas jam multajn publikiĝojn sub lia nomo. Pro tio ke mi multe inspiriĝis kaj lernis de liaj lecionoj, mi decidis kontakti lin kaj demandi ĉu li pretus fari intervjuon por Scivolemo. Li entuziasme reagis kaj la intervjuo estis tre interesa.

^ Bert Meijer, fotita de Elodie Burrillon

Ĉu vi estis bona lernanto?

Komence, mi estis bona lernanto. Mi studis dece kaj multe kaj faris tion, kion oni atendis de mi. Poste tamen, dum la vintro de la kvara jaro, mi ekhavis aliajn interesojn ol studi kaj miaj rezultoj rapide falis de naŭoj al sepoj kaj de okoj al sesoj*. Tio daŭris ĝis la dua jaro de mia studo. Mi estis adolesko dum tiu periodo kaj aĝis inter 15 kaj 18. Pro tio ke mi estis tre orde vartita, mi provis liberigi min kaj ankaŭ ke mi jam forlasis la domon kiam mi aĝis 17 ne helpis. Ĉio ŝanĝiĝis kiam mi renkontis mian estontan tezgvidanton, Hans Wijnberg. Li vere igis min enamiĝi kun molekuloj kaj ekde tiam, mi nur studis pli kaj pli diligente. Tiusence estas kiel glitkuri. Oni nur povas iĝi bona sciencisto se oni trejnadas sin ade kaj forte.

* Lernejaj rezultoj estas esprimataj per nombro inter unu kaj dek en Nederlando. Dek estas la plej alta rezulto.

En mezlernejoj ĥemio ne estas la plej populara fako. Kio inspiris vin al tamen elekti ĝin?

Por esti tute honesta, ĝi estis “negativa elekto”. Mi sciis ke mi volis fari ekzaktan studon, sed fiziko kaj matematiko ŝajnis tro abstraktaj al mi kaj biologio ne estis io por mi. Intertempe biologio tute ŝanĝiĝis kaj nuntempe mi taksas molekulan biologion ege interesa. Laŭ mia patrino mi rajtis elekti kiun ajn universitaton mi ŝatus, sed nur se tiu estus la universitato de Groningen. Cetere mi estas ankaŭ influebla de tiuj, kun kiuj mi laboras. Mi inspiriĝis freneze multe de Hans Wijnberg. Se li instruintus biologion, mi eble elektintus tion.

Dum via studo vi faris multajn fakojn kaj projektojn. Kiuj el tiuj signifis al vi plej kaj kial?

Mi faris plurajn projektojn, kiel la ligadon de ĥloramfenikolo kaj eritromicino. Ĥloramfenikolo estas medikamento kiu bedaŭrinde havas multajn kromefikojn. Unu el tiuj estas ke ĝi eniras la ostan melodon. Eritromicino ne faras tion, do ni esperis ke ligi ilin do kreus pli bonan medikamenton. Tio ne iris tro glate, sed mi lernis de la projekto ke oni ne nur zorgu ke oni mem ŝatu la projekton, sed ankaŭ ke aliaj ŝatu ĝin.

^ La molekulo ĥloramfenikolo

Dum mia doktoriĝo mi studis ĥemolumineskon kaj sukcesis vendi kelkajn patentojn. Ni kreis tre sentemajn indikilojn por anstataŭigi radioaktivajn indikilojn. Per tiuj oni povis tre precize kaj sekure sekvi ĥemiaĵojn per mezuri la fotonojn kiujn ili elsendas. Por fari tion, ni faris diversajn amuzajn aferojn, kiel mezuri la lumon de lampiredoj. Ankaŭ mia unua vera publikigo aperis en Nature kaj temis pri bioluminesko. Ĝenerale tio estis la plej bona tempo de mia vivo, pro tio ke oni estas unuflanke studento, sed aliflanke estas taksata kiel kolego kaj ĉar oni povas labori al unu celo dum kvar jaroj.

Vi estas spertulo pri supermolekulaj polimeroj. Kion tio signifas kaj por kio ili utilas?

Supermolekulaj polimeroj estas polimeroj kies unuoj ne havas kovalentajn ligojn (ligo kie atomoj kunhavas elektronojn), sed dinamikajn ligojn (per intermolekulaj fortoj). Tiaj ligoj frekvente formiĝas kaj disiĝas, sed se ili ekzistas dum sufiĉe longaj intervaloj, ili agas pli kiel kutimaj ligoj, kio donas la kvalitojn de polimero al la molekuloj. Tiel oni povas krei materialojn kiuj havas kaj la avantaĝojn de polimeroj kaj tiujn de dinamikaj ligoj samtempe. Unu el la aplikoj estas memriparantaj materialoj. Pro tio ke la molekuloj estas kvazaŭ gluemaj, ili povas konektiĝi el si mem kiam la materialo ŝiriĝas. Alia apliko estas memkuracantaj organikaj materialoj. Oni povas konstrui sangotubetojn kaj korvalvojn el tiaj materialoj kiuj malrapide solviĝas en la korpo dum la propraj ĉeloj kreskas kontraŭ ili. Tiel oni povas kunlabori kun la korpo.

Ni ankaŭ fundamente esploras la meĥanismojn (la paŝoj laŭ kiuj molekuloj kreiĝas) por krei tiajn supermolekulajn polimerojn. Diri ke ili konektiĝas el si mem kompreneble estas vasta simpligo. Tiuj meĥanismoj estas interesaj, pro tio ke la korpo estas plena je supermolekulaj polimeroj kiel proteinoj. Unu el niaj celoj estas trovi analogiojn inter naturaj kaj artefaritajn polimerojn. Tiel oni povas lerni de la naturo.

^ La grandskala strukturo de proteinoj estas regata de dinamikaj ligoj anstataŭ kovalentaj. (Oni ne povas vidi individuajn atomojn en ĉi tiaj diagramoj. La strukturoj kiujn oni vidas estas longaj ĉenoj da atomoj.)

Kio estas la atenditaj kaj neatenditaj malkovroj kiujn vi faris en via kampo?

Komence ni nur esploris el scienca scivolemo. Ni ne pensis ke oni vere povas krei materialojn el supermolekulaj polimeroj. Ke oni ja povas fari tion estis la unua surprizo. La dua estis ke la kampo iĝis multe pli larĝa ol mi pensis. Anstataŭ nur simplajn ĉenojn, oni povas krei ankaŭ tre strukturitajn tavolarojn el disketoj. Ni eltrovis ke tio fareblas per du meĥanismoj. Tiel ni povis krei sistemojn kiuj estis regataj de kinetiko aŭ termodinamiko. Kio iĝis evidenta estas ke krei supermolekulajn polimerojn multe pli similas al krei kutimajn polimerojn ol oni origine pensis.

Kiaj grandaj demandoj ankoraŭ ekzistas ene de via kampo?

Kiel vivo ekestis? Tio estas la plej grava demando de scienco. Oni povas demandi kiel antikvaj vivaĵoj iam aspektis, sed oni povas ankaŭ provi igi ujon da molekuloj aspekti kiel io, kio vivas. Eble tiu demando estas tiom komplika ke la ŝanco ke oni trovos respondon estas preskaŭ nulo, sed kontraŭ tio ekzistas la argumento ke post 150 jaroj da esploro oni povas krei ĉiun elpenseblan molekulon surtere. Kial oni do ne povus krei ion, kio iomete similas al vivo post 50 aŭ 100 jaroj? Tio estus mirinda, sed io tia nur povas okazi se tre multe da molekulaj sciencistoj eklaboras pri tio kaj tio ne okazas el si mem. Eniri tiun novan terenon de esploro estas nova S-kurbo. La scienca esploro de nun estas S-kurbo, pro tio ke ĝi komencas malrapida kaj akcelas, ĝis la plejparto de la kampo estas esplorita. Novaj perspektivoj kaj ideoj povas esti la ponto al nova kurbo, sed tiu transiro ĉiam iras ĥaose. Homoj trovas aferojn kiuj ne taŭgas kun onia kompreno kaj la bezonoj kaj deziroj de homoj ne ĉiam estas klaraj.

Kial specife viaj esploroj gravas?

Mi ne dirus ke specife mia kontribuo estas tiom grava. Ĝi estas nur eta parto de la antaŭeniro. Necesas centoj da miloj da esplorgrupoj por plene ellabori tiun antaŭeniron. Nun ili ankoraŭ multe sendepende laboras, sed espereble estontece ili iĝos unu granda unuo.

Kiajn konsilojn aŭ avertojn vi havas por junaj homoj kiuj pripensas labori en la scienca mondo?

Ĝi estas la plej bela laboro kiun oni povas havi, sed nur se ĝi estas onia ŝatokupo. Se tio ĝi ne estas, ne indas komenci. Ĝi fakte ne estas laboro, sed pasio. Oni pensas pri ĝi ĝis oni endormiĝas kaj ekde kiam oni vekiĝas. Ĝi estas ankaŭ peza tasko kun multe da kontraŭbatoj: tri paŝojn antaŭen kaj du retroen. Oni estu sufiĉe forta por tio. Ne ekzistas fari sciencon duone. Oni faras ĝin aŭ ne faras ĝin. Ĝi estas kiel altnivela sporto por kiu oni bezonas la plej bonajn aparatojn, la plej bonajn kunulojn, multe da bonŝanco kaj la ĝustan temon je la ĝusta momento. Se oni sukcesas je tio tamen, ĝi estas grandioza. Cetere estas bela ĉiam labori kun junaj homoj kiuj lernas de oni kaj de kiuj oni mem lernas. Tio igas ĉi tion la plej bela laboro de la mondo.

Por lerni pli pri Bert Meijer, indas spekti la filmeton pri li sur la kanalo de la universitato. La filmeto estas en la Angla kun Anglaj subtekstoj.

https://www.youtube.com/watch?v=HM4PEGjnA_0


---

# La vojo de evoluo

**Published:** 2018-04-04

**URL:** https://scivolemo.wordpress.com/2018/04/04/la-vojo-de-evoluo/

**Author:** Frank van Hertrooij

**Categories:** Bestoj, Sciencistoj

La mondo estas plenplena je malsamaj organismoj. Kvankam la ekzaktaj rilatoj povas esti ankoraŭ svagaj, oni scias ke bestoj, plantoj, fungoj kaj bakterioj ĉiuj estas foraj parencoj. Ke organismoj tamen estas tiom diversaj, estas pro tio ke ili apartenas al diversaj specioj. La fama biologo Charles Darwin detale ellaboris kiel tiuj specioj ne estas eternaj kaj neŝanĝeblaj. Li ligis la pruvojn kiuj montras ke specioj malrapide ŝanĝiĝas kaj disiĝas por krei novajn speciojn. Tiu procezo estas priskribata de la teorio de evolucio. La vorto ”teorio” povas esti konfuziga kiam ĝi estas uzata tiel, ĉar ĝi havas malsaman signifon en scienco ol en la ĉiutaga uzo. En scienco, teorio estas klarigo de iu fenomeno kun aro de fortaj pruvoj kiuj estas strukture kontrolitaj kaj testistaj. Sciencaj teorioj travivis ĉiujn kritikojn kaj estas konsiderataj kiel vero ĝis iu trovas akceptitan kontraŭpruvon. La teorio de evolucio specife estas unu el la plej fortaj teorioj kiuj ekzistas. Malgraŭ tio, sciencistoj daŭre esploras evoluon. Tiaj esploroj ne celas pruvi la ekziston de evoluo, kvankam ili ja kreas tiajn pruvojn kiel kromproduktojn, sed anstataŭe esploras la specifajn meĥanismojn kiuj funkciigas evoluon. Tiaj esploroj kovras plurajn sciencajn kampojn kiel paleontologion kaj genetikon.

Unu el la plej famaj ekzemploj de evoluo venis de Darwin mem kaj temas pri la diferencoj inter malsamaj birdoj. Kiam li vizitis la Galapagojn en la Pacifika Oceano, li rimarkis ke la insuloj surhavis birdojn el kiuj kelkaj multe similis, sed ĉiuj havis siajn proprajn adaptaĵojn. Birdoj kiuj manĝis grandajn semojn havis grandajn rondajn bekojn, dum la birdoj kiuj manĝis etajn semojn aŭ insektojn havis etajn, akrajn bekojn. Denove en Britio oni analizis la informojn kaj eltrovis ke fakte 15 specioj de birdoj kiuj vivis sur la insuloj estis tre similaj. Tiutempe la ĝenerala konsento estis ke la specioj kiuj nun troveblas, ĉiam ekzistis kaj ke ili verŝajne estas eternaj. Darwin tamen, estis unu el la unuaj homoj kiuj kuraĝis pensi pri malrapida ŝanĝiĝo de specioj kaj eĉ elpensis meĥanismojn por klarigi tiujn ŝanĝiĝojn. Jarojn post lia vojaĝo, en 1859, li publikigis lian libron ”On the Origin of Species” (Pri la origino de specioj) en kiu li ellaboris liajn ideojn pri evoluo. La malsamaj birdspecioj de la Galapagoj havas laŭ Darwin komunan praavon. Tiu praavo estis baza birdo kiu origine disvastiĝis sur la insuloj. Tiuj insuloj havis malsamajn ekologiajn niĉojn, la malsamaj lokoj kiujn organismo povas havi en ekosistemo. Estas multaj birdoj, do nur tiuj kiuj estas plej adaptitaj al la niĉo povas akiri manĝon kaj poste reprodukti sin. Tiel dum multaj generacioj la populacio disiĝas kaj la birdoj ene de niĉo pli kaj pli malsimilas al tiuj en aliaj niĉoj. Post longa tempo la birdoj estas tiom malsamaj ke se ili renkontus unu la alian, ili ne povus havi fekundajn idojn.

^ La birdoj havas malsamajn bekojn por malsamaj celoj.

Ekzistas du ĝeneralaj sistemoj kiuj gvidas evoluon. Unu el ili estas natura selektado kaj la alia estas genetika drivo. Natura selektado estas la plej konata el la du kaj respondecas pri tio ke organismoj malrapide iĝas pli bone adaptitaj al sia medio. En la tempo de Darwin, nenio estis konata pri DNA kaj genoj, sed oni ja rimarkis ke infanoj tre similas al la gepatroj. Iu sistemo do ebligas al gepatroj transdoni kvalitojn al la infanoj. Tio estas grava en la naturo, pro tio ke tiaj kvalitoj povas pozitive aŭ negative influi la probablecon ke organismo reproduktos sin. Imagu arbaron en kiu troviĝas leporoj kaj vulpoj. Ne ĉiuj leporoj havas la samajn kvalitojn kaj eble ekzistas leporoj kiuj havas kvalitojn kiuj igas ilin pli rapidaj ol la aliaj leporoj. Kompreneble la rapidaj leporoj malpli verŝajne estos manĝataj de la vulpoj ol la malrapidaj, kio donas al ili pli da ŝancoj por reprodukti sin. Ĝenerale la grupo de rapidaj leporoj do havas pli da idoj. La leporoj donas la kvalitojn al siaj idoj kaj post multaj generacioj pli kaj pli da leporoj estas rapidaj. Aliaj meĥanismoj kaŭzas ke hazarde novaj variaĵoj de tiaj kvalitoj povas ekaperi, kio ebligas al la leporoj iĝi eĉ pli rapidaj, ĝis la evolua premo malfortiĝas. Tio povas okazi ekzemple kiam iĝi pli rapida kostus tro da energio, aŭ se la leporoj ekhavus aliron al regiono kie ne loĝas vulpoj. Natura selektado estas kerna principo en evolua teorio, ĉar ĝi montras ke oni ne bezonas homojn aŭ alia inteligenta estaĵo por antaŭenigi la procezon. La medio mem estas la katalizanto de evoluo.

^ĝirafoj estas ofta ekzemplo de natura selektado. La longa kolo helpas ilin.

La antagonisto de natura selektado estas genetika drivo. Foje organismoj ne travivas pro tio ke ili estas pli bonaj je tio ol aliaj organismoj, sed pro tio ke ili bonŝancis. Ofte tio okazas kiam iu natura katastrofo okazas, kiu murdas multajn organismojn el populacio. Se bestoj kun specifaj kvalitoj estas pli severe trafataj ol aliaj, tio povas ŝanĝi kiom ofte specifaj kvalitoj troveblas en tiu populacio. Imagu ke oni havas vazon kun cent perloj de malsamaj koloroj. Se oni elprenas dek hazarde ekzistas granda ŝanco ke la prenitaj perloj ne reprezentas la perlojn kiuj origine estis en la vazo. Eble unu koloro eĉ tute malaperis. Specife malgrandaj populacioj estas tre vundeblaj al tiu efiko, pro tio ke oni povas draste ŝanĝi la kolordividon de la perloj nur per ”murdi” kelkajn perlojn. Alia efiko okazas kiam organismoj eniras novan loĝlokon. Imagu ke sur iu insulo kreskas flavaj, bluaj kaj ruĝaj floroj de la sama specio. Eble la vento blovas semojn al najbara insulo, sed nur tiuj de la blua floro. Tio signifas ke tiuj bluaj floroj kreos novan populacion sur la najbara insulo, kiu nur konsistos el bluaj floroj. En tiu nova populacio la divido de malsamaj kvalitoj estas tute malsama ol en la origina populacio. Genetika drivo kaj natura selektado samtempe funkcias kaj influas ĉiujn kvalitojn samtempe, sed ne same multe. Ju pli la kvalito influas kiom verŝajne organismo reproduktos sin, des pli granda la efiko de natura selektado estas, sed se la efiko de la kvalito estas neŭtrala, genetika drivo estas dominanta.

La teorio de evoluo estis nova kaj tiutempe sufiĉe radikala ideo, do sciencistoj ne tuj akceptis ĝin kiel ĝusta. Malgraŭ kontraŭaj teorioj kaj kritikemaj sciencistoj tamen, pli kaj pli da pruvoj estis trovataj kiuj subtenis la ideon de evoluo. Unu el la plej bonaj el tiuj venis el la kampo de paleontologio kaj estis tiom perfekta ke oni origine pensis ke ĝi estis mensogo. Temas pri la unua fosilio de Archaeopteryx , genro de bestoj kiuj ne vere estis birdoj kaj ne vere reptilioj. La fosilio havis longan ostan voston kaj dentojn kiel dinosaŭroj, sed flugilojn kiel birdo. Tio igas ĝin transira fosilio, ĉar ĝi montras la transiron inter reptilioj kaj birdoj. Iusence ĉiuj fosilioj estas transiraj fosilioj, pro tio ke evoluo estas konstanta, malrapidega procezo kiu ne iras tra apartaj paŝoj. La fosilioj de Archaeopteryx tamen, plenigis truon en la kompreno de la evoluo de birdoj pri kiu oni ne trovis fosiliojn antaŭe. Kio igis la fosilio tiom perfekta ne nur estis periodo en kiu ĝi estis malkovrita, sed ankaŭ la kvalito de la fosilio mem. Ĝi venis el ”Lagerstätte”, la paleontologia termino por loko kiu havas fosiliojn de tre diversaj fosilioj, kiuj ekstreme bone konserviĝis. ”Lagerstätte” povas kreiĝi multmaniere, sed ili ĉiuj havas komune ke ili kreas medion en kiu organismo povas morti sen ĥemiaj reagoj aŭ aliaj organismoj kiuj detruas la fosilion. Tio povas okazi ekzemple post natura katastrofo, aŭ en tre sala lago. Kutime oni nur trovas dentojn aŭ ostojn de bestoj tiom aĝaj kiel Archaeopteryx , sed pro la kvalito de la ŝtono en kiu ĝi troviĝis, oni povas ankoraŭ vidi la spurojn de la plumoj. Kiam pli ol dek aliaj specimenoj estis trovitaj, el kiuj kelkaj eĉ pli bone konserviĝis ol la origina specimeno kiu nun troviĝas en Londono, oni povis certi pri la loko de Archaeopteryx en la naturo kiel la kuzoj de modernaj birdoj kaj pri la rolo de evoluo en paleontologio. Ili montris, kune kun fosilioj de aliaj specioj, kiel brakoj kun fingroj ŝanĝiĝis al aloj kaj kiel buŝo kun dentoj ŝanĝiĝis al beko.

^ Archaeopteryx

La malkovroj pri evoluo kaj fosilioj estis tre gravaj, sed ili ne klarigis la tutan rakonton. Darwin kaj aliaj sciencistoj rimarkis ke organismoj transdonas siajn kvalitojn al siaj infanoj, sed havis neniun ideon pri kiel tio ekzakte okazis. En la 19a jarcento, pli ekzakta priskribo de kiel la kvalitoj estas transdonataj venis de Gregor Mendel, monaĥo kiu dum jaroj kreskigis pizojn kaj strukture analizis la rilatojn inter gepatroj kaj gefiloj por statistike priskribi la transdonon de malsamaj kvalitoj. Li eltrovis ke tiuj kvalitoj, ekzemple la koloro aŭ longo de la planto, ne same facile transdoniĝis. Kelkaj kvalitoj estis dominantaj kaj kelkaj ne. Du gepatroj kun blankaj floroj nur produktis idojn kun blankaj floroj, sed tiuj kun ruĝaj floroj povis krei kaj ruĝajn kaj blankajn idojn. Mendel uzis liajn observojn kaj statistikon por konkludi ke la kvalitoj de la planto estas priskribataj de ”faktoroj”, kiujn ni nun nomas genoj. Tiuj faktoroj havas malsamajn variaĵojn kiujn ni nun nomas alelojn. Organismoj havas du alelojn de ĉiu geno kaj se ambaŭ estas nedominantaj, la organismo esprimos la nedominantan kvaliton, sed se eĉ unu el la aleloj estas dominanta, ĝi esprimos la dominantan kvaliton. Dum la 20a jarcento oni malkovris DNA kaj ĝian strukturon kaj ekkomprenis kiel DNA estas la kodo per kiu genoj estas verkataj. Oni komprenas nun ke DNA estas ordigata en strukturoj kiuj nomiĝas ĥromosomoj kiam ĉeloj disiĝas kaj kreas ekzaktan kopion. Kontraste, en spermo kaj ovĉeloj ekzistas nur duono de la DNA kaj diversaj aleloj estas hazarde interŝanĝataj por krei tute novajn kombinojn de aleloj en ĉiu ĉelo. Kiam la spermo kaj ovĉelo renkontiĝas, ili kombinas sian DNA kaj kreas tute unikan individuon. Ĉi tiel, la malsamaj kombinoj de aleloj estas testataj kaj neniu organismo estas identa. Tio estas utila, pro tio ke ŝanĝiĝoj en la medio kaj malsanoj povas murdi nur parton de la populacio kaj tiuj kun pli taŭgaj aleloj travivas. Se ĉiu organismo havus la saman DNA, malsano kiu murdas unu povus facile murdi ĉiujn, kiel okazis plurfoje en la historio al bananoj kaj terpomoj, kiuj fakte ĉiuj estis genetike identaj pro la maniero per kiu ili estis produktataj. Kvankam tio ĉi ja klarigas kiel malsamaj kombinoj de aleloj povas disvastiĝi, ĝi ne povas klarigi evoluon, pro tio ke tute novaj aleloj necesas por antaŭenigi la specion. Tiuj novaj aleloj ja ekzistas kaj estas la rezulto de mutacio.

^ La malsamaj genkombinoj donas malsamajn pizojn.

Mutacio povas esti sufiĉe timiga vorto kiu ofte estas uzata por priskribi monstrojn el filmoj, sed ĝi estas ĉiutaga afero kaj sen ĝi nenio pli ol la plej primitivaj organismoj povus ekzisti. Mutacio povas okazi pro pluraj mediaj efikoj, kiel altenergia radio aŭ malsanigaj ĥemiaĵoj, sed grandega parto el ili estas simple la rezulto de eraroj en la kopiado de DNA. La plejparto de mutacioj estas malbonaj aŭ neŭtralaj, sed foje ili povas esti utilaj. Se tia mutacio okazas en hazarda loko, ĝi ne ŝanĝas multe longtermine, sed se ĝi okazas en la seksorganoj, ĝi povas esti transdonata al seksĉelo kaj krei idon kiu havas la mutacion en ĉiuj ĉeloj. Kompreneble la DNA havas bonajn sistemojn por ripari la plejmulto de eraroj, do infanoj ankoraŭ ege multe similas al siaj gepatroj, sed post miloj da generacioj, la ŝanĝiĝoj povas iĝi sufiĉe evidenta. Unu el la plej aktualaj mutacioj kun pozitiva efiko estis tiu, kiu ebligis al multaj homoj el socioj kie homoj loĝis kun bovinoj trinki lakton post infaneco. Tiu ŝanĝiĝo ne estas pli aĝa ol kelkaj miloj da jaroj. En bakterioj, kies generacioj foje daŭras nur duonhoro, oni eĉ povas vidi evoluon dum homa vivo. Bakterioj havas iomete malsamajn meĥanismojn por transdoni genojn, sed la kernaj principoj de evoluo ankaŭ por ili validas. La rezulto de tio estas ke eĉ se oni murdas la plejparton de bakterioj per antibiotiko, tiuj kiuj travivas povas sinreprodukti kaj finfine krei specion kiu rezistas tiun antibiotikon. Tial oni uzu antibiotikon nur kiam ĝi vere necesas.

Ke ĉiuj specioj estas parencoj, estas unu el la plej belaj malkovroj en scienco. Ĝi igis nin multe pli bone kompreni nian biologion kaj lokon en la historio de la Tero. Ĝi estas unu el la plej fortaj teorioj kaj montras ke la mondo ĉiam estas multe pli bela kaj interesa ol ĝi ŝajnas. Ĉiam kiam oni pensas ke oni preskaŭ komprenas ĝin, oni malkovras ion kio ŝanĝas ĉion. Krom tiuj fundamentaj komprenoj, la malkovroj en la kampoj de genetiko kaj evolua teorio havas pli kaj pli da praktikaj aplikoj kaj helpas nin kompreni kaj kuraci malsanojn kaj krei plantojn kiuj povas nutri pli da homoj en pli da medioj. Kiu scias kio sekvos?


---

# Kiel baki ovon igas la universon pli ĥaosa

**Published:** 2018-04-11

**URL:** https://scivolemo.wordpress.com/2018/04/11/kiel-baki-ovon-igas-la-universon-pli-haosa/

**Author:** Frank van Hertrooij

**Categories:** Senkategoria

Kio estas pli varma, ĉu ligno aŭ ĉu metalo? Se oni lasas pecojn da metalo kaj ligno en la sama ĉambro kaj atendas kelkajn horojn, la metalo ŝajnas malvarma kompare ol la ligno kiam oni tuŝas ĝin. La temperaturo en la ĉambro restas konstanta, do la du pecoj devus havi la saman temperaturon ĉu ne? Alie fluus varmo inter la ĉambro kaj la pecoj. Malgraŭ tio, kio ŝajnas logika, temperaturo kaj varmo do ne estas la sama afero. Ili rilatas, sed restas du apartaj konceptoj.

La kampo de scienco kiu studas la fluon de varmo kaj aferoj kiuj rilatas al tio nomiĝas termodinamiko. Ĝi venas de la grekaj vortoj por varmo kaj forto. Ĝi estas tre grava temo kaj granda plejmulto el la studentoj de naturaj sciencoj studas ĝin. Ĝi priskribas kiel motoroj funkcias, kio estas tre grava por transporto kaj fabrikado, sed ankaŭ ĥemiistoj uzas termodinamikon por kalkuli ĉu specifaj ĥemiaj reagoj povas okazi. Ĝi eĉ helpas astronomojn, kiuj provas klarigi la naskiĝon kaj morton de la tuta universo. Ĝi povas esti malsimpla kaj kontraŭintuicia scienco, sed kompreni eĉ la bazajn principojn povas multe ŝanĝi kiel oni rigardas la mondon kaj helpi onin eviti penserarojn.

Termodinamiko havas kelkajn kernajn leĝojn. Tiuj ne estas kiel la leĝoj en lando, ĉar oni ne ricevas punon kiam oni ignoras ilin. La leĝoj de termodinamiko estas fizikaj leĝoj, laŭ nia kompreno de la universo, ne povas esti rompataj. La unua estas la nula leĝo de termodinamiko, kiu nomiĝas tiel, pro tio ke ĝi estis aldonita poste, kiam la unua leĝo jam ekzistis. La nula leĝo diras la sekvan:

“Se du termodinamikaj sistemoj estas en termodinamika ekvilibro kun tria, ili estas ankaŭ en la ekvilibro unu kun la alia.”

“Se du termodinamikaj sistemoj estas en termodinamika ekvilibro kun tria, ili estas ankaŭ en la ekvilibro unu kun la alia.”

Termodinamikaj sistemoj estas en ekvilibro kiam varmo povas libere flui ister ili kaj la temperaturo inter ili estas la sama. Ekzemplo de tio estas la pecoj da metalo kaj ligno en la ĉambro (en termodinamiko sistemo estas la parto de la universo kiu interesas nin. La peco de metalo povas esti sistemo, la tuta ĉambro, aŭ eĉ la tuta universo!). La pecoj estas en ekvilibro kun la ĉambro, ĉar varmo povas libere flui inter ili kaj se oni atendas sufiĉe longe, la varmo fluos de la pli varma sistemo al la malpli varma, ĝis ambaŭ havas la saman temperaturon. Ni scias do ke la du pecoj estas en ekvilibro kun la ĉambro, sed la nula leĝo diras ke tio signifas ke ili ankaŭ estu en ekvilibro unu kun la alia, eĉ se ili ne tuŝas. Tio do signifas ke malgraŭ tio ke oni pensas ke la ligno pli varmas, la temperaturoj devas esti samaj. La nula leĝo ŝajnas nenecesa, sed oni povus diri ke ĝi estas la plej grava leĝo, ĉar ĝi igas termodinamikon matematika. La leĝo diras pli abstrakte ke se la sistemoj nomiĝas A, B kaj C, oni povas diri ”A=B, do B=A” kaj ”A=C kaj B=C, do A=B”. Sen la nula leĝo oni ne rajtas aserti tion kaj tio signifus ke oni ne povus priskribi termodinamikon per la matematiko al kiu oni alkutimiĝis. Povas esti ke oni daŭre ne estas konvinkita pri tio ke la du pecoj havas la saman temperaturon, sed oni povas kontroli tion per termometro. La kialo ke la termometro ja sukcesas mezuri la temperaturon sed homo ne estas ke la termometro, se oni atendas iom, estos en ekvilibro kun la sistemo kiun oni mezuras. La termometro mezuras sian propran temperaturon, sed tiu estas la sama kiel tiu de la sistemo kiun oni mezuras. Homoj ne mezuras temperaturon, sed la fluon de varmo. Oni neniam estos en ekvilibro kun la pecoj, ĉar oni mem produktas varmon, sed oni ja povas senti kiel la varmo fluas tra via haŭto. Tio ja dependas de temperaturo, kio igas la sistemon sufiĉe bona por diveni temperaturon, sed ĝi ankaŭ dependas de la materialo kiun oni sentas. Tial la metalo ŝajnas tiom malvarma.

^ Malgraŭ tio ke ĝi sentas malvarma, neĝo pli rapide fandiĝas sur metalo, pro tio ke ĝi facile tralasas varmon.

Ankaŭ la unua leĝo de termodinamiko estas tre grava. Ĝi priskribas energion kaj kion oni povas fari per ĝi. Pli precize, ĝi diras:

”La interna energio de izolita sistemo estas konstanta.”

”La interna energio de izolita sistemo estas konstanta.”

Ekzistas malsamaj manieroj por vortigi tion, sed ĉiuj el ili diras la saman aferon. Oni ne povas krei energion el nenio. Ankaŭ tiu aserto povas esti kontraŭintuicia, pro tio ke oni povas bruligi lignon kaj senti la varmon, sed tiu energio jam estis en la sistemo. La varmo kiun oni sentas estas la energio kiu troviĝis en la ĥemiaĵoj de la ligno. Formi la ligojn en la molekuloj kiuj kreiĝas dum la reago kostas malpli da energio ol formi la ligojn en la ligno, do la energio kiun la reago ne bezonas iĝas varmo. La ligno ricevis tiun energion de la suno kiam ĝi ankoraŭ estis planto kaj la suno liberigas energion per nukleaj reagoj. Kio iĝas evidenta estas ke energio ne formiĝas dum tiuj reagoj, sed ŝanĝiĝas de unu formo al la alia. Ekzistas multaj formoj de energio, ekzemple ĥemia energio en reagoj, kinetika energio de moviĝo kaj radia energio de lumo. Termodinamiko priskribas la fluon de energio per du malsamaj konceptoj: varmo kaj laboro. Termodinamiko estas sufiĉe malnova scienco, do oni ekhavis grandskalan komprenon pli frue ol molekulan komprenon. Grandskale la diferenco inter laboro kaj varmo estas ke laboro povas esti uzata por levi mason. Plej ofte oni konsideras la volumenan laboron de gaso, kiu povas levi mason per pligrandiĝi, sed ekzemple la elektra laboro de baterio ankaŭ enkalkuliĝas, ĉar la elektro povas levi mason per motoro. Oni kalkulas laboron per obligi la forton kiu faras la laboron kaj la distancon tra kiun la laboro puŝas la mason. Varmo anstataŭe estas la fluo de energio inter varma kaj malvarma sistemo. Varmo mem do ne estas energio, sed energifluo. La leĝo iĝas malpli abstrakte kiam oni aplikas ĝin al vera situacio.

Ofta apliko de termodinamiko estas priskribi la kvalitojn de gasoj. Gasoj havas specifajn kvalitojn kiuj ĉiuj interrilatas, nome premo, volumeno, temperaturo kaj la kvanto da molekuloj (sed tiu kutime ne ŝanĝiĝas). Ekzistas diversaj modeloj por priskribi kiel tiuj kvalitoj influas unu la alian kaj la plej simpla estas tiu de ideala gaso. Idealaj gasoj ne vere ekzistas, sed estas modelo por priskribi verajn gasojn. La diferencoj estas ke la molekuloj de ideala gaso ne altiras aŭ forpuŝas unu la alian kaj ne perdas energion kiam ili kolizias. Nur gravas la moviĝo de la molekuloj mem. Kiam oni ne laboras kun ekstremaj kondiĉoj, tio estas sufiĉe bona alproksimiĝo. La forteco de la modelo estas ke oni povas kalkuli kvaliton kiun oni ne konas se oni ja konas la aliajn. Se oni do scias kiom da molekuloj da gaso oni havas kaj mezuras la temperaturon kaj la premon, oni povas kalkuli la volumenon de la gaso. Jen demando al kiu oni povas apliki la unuan leĝon de termodinamiko: Se oni havas du ujojn el kiuj unu havas fiksan kovrilon (konstantan volumenon) kaj unu havas kovrilon kiu povas esti puŝata supren (konstanta premo), kiu bezonas pli da energio por atingi la saman temperaturaltiĝon? La problemo ŝajnas stranga, ĉar oni pensus ke oni bezonus same multe da energio por atingi la saman temperaturon, sed tio ne veras. Laŭ la unua leĝo, oni konsideru ĉiujn energifluojn enen kaj eksteren por scii kiom la energio de la sistemo, do ankaŭ la temperaturo, ŝanĝiĝas. Ambaŭ sistemoj ricevas energion per varmo, sed tio ne estas ĉio. Kiam la gaso plivarmiĝas, la premo plialtiĝas. En la unua ujo tio ŝanĝas nenion, sed en la dua tio igas la gason puŝi la kovrilon. Tio estas laboro! Oni bezonas kompensi por la energio kiun oni perdas tra laboro, do oni bezonas pli da varmo. Por pli facile varmigi ion, ujo kun konstanta volumeno do plej bonas. El la sama koncepto sekvas alia kontraŭintuicia ideo. Sistemo povas gajni kaj perdi varmon sen ŝanĝiĝo de la temperaturo. Kiam oni malrapide kunpremas gason, la temperaturo ne ŝanĝiĝas, sed varmo ja fluas el la sistemo. Tio ne okazas se la sistemo estas bone izolita. Tiukaze la temperaturo plialtiĝas. Kio okazas estas ke oni enmetas energion en la sistemon per laboro (oni puŝas la gason), sed pro tio ke oni faras tion malrapide, la sistemo ĉiam denove atingas ekvilibron kun la medio. Ĉiam kiam oni do aldonas senfine malgrandan kvanton da energio, la sama kvanto forlasas la sistemon tra varmo. Konkrete oni do povas mezuri ke la termperaturo ne ŝanĝiĝas, malgraŭ tio ke ekzistas fluo de varmo, kio denove montras kial oni ne pensu pri varmo kaj temperaturo kiel la sama afero.

^ Por mezuri la varmon kiu eskapas el sistemo, oni povas fari eksperimenton en izolita “kalorimetrilo” kaj mezuri la temperaturŝanĝon.

La molekula kompreno de varmo kaj laboro klarigas kial oni distingas du specifajn specojn de energifluo. Ambaŭ rilatas al la moviĝo de molekuloj. Ju pli alta la interna energio de iu materialo, des pli rapide la molekuloj moviĝas. La kvalitoj de gasoj estas regataj de tiu koncepto, pro tio ke la fortoj inter la molekuloj de gasoj estas malgrandaj, do la molekuloj moviĝas pli-malpli libere. La diferenco inter varmo kaj laboro estas la direkto de tiu moviĝo. Laboro rilatas al tre orda moviĝo de molekuloj, kiuj ĉiuj moviĝas en la sama direkto, sed varmo rilatas al la hazarda moviĝo de molekuloj. Konverti laboron al varmo do estas facila, pro tio ke ajna ŝanĝiĝo en la moviĝo de la molekuloj igas ĝin malpli orda. Kiom da laboro estas konvertata al varmo dependas tamen de la vojo kiun oni prenas. Ekzemplo de tio estas ke kiam oni rulas de monto per aŭto, gravito faras la saman kvanton da laboro, sendepende de ĉu oni bremsas aŭ ne, sed se oni bremsas, la bremsoj iĝas pli varmaj kaj oni ne povas vojaĝi la saman distancon. Oni povas uzi motoron por konverti varmon al laboro, ekzemple per varmigi gason kaj kreskigi ties volumenon, por puŝi la piŝton de la motoro. La diferenco estas ke oni ja povas tute konverti laboron al varmo, sed ne inverse, ĉar krei ordan moviĝon el hazarda moviĝo estas malfacila.

Laste, la dua kaj tria leĝo de termodinamiko priskribas malordon per nova koncepto, nome entropio. Entropio estas mezuro de malordo, sed tio estas tre svaga difino, pro tio ke en la ĉiutaga vivo oni pensas eble pri sia dormĉambro kiam temas pri malordo. En termodinamiko indas pripensi entropion statistike. Ekzistas tiom da aranĝoj kiuj estas malordaj kompare al tiuj kiuj estas ordaj, ke spontanaj procesoj ĉiam strebas al malordo, simple pro probableco. Kiam oni ekzemple liberigas gason en ĉambro, ĝi disiĝos kaj plenigos la tutan ĉambron, ĉar aranĝoj en kiuj ĉiuj molekuloj estas aranĝitaj hazarde estas multe pli oftaj ol tiuj en kiuj la molekuloj estas nur en eta parto de la ĉambro. La entropio do spontane plialtiĝas. Formale la dua leĝo de termodinamiko estas:

“En termodinamike izolata sistemo entropio neniam malkreskas”

“En termodinamike izolata sistemo entropio neniam malkreskas”

Kaj la tria estas plej ofte notata kiel:

”La entropio de perfekta kristalo ja la absoluta nulo (malplej alta temperaturo) estas ekzakte 0”

”La entropio de perfekta kristalo ja la absoluta nulo (malplej alta temperaturo) estas ekzakte 0”

Oni ne povas malvarmigi sistemon al la absoluta nulo, do oni ne povas rekte mezuri la minimuman entropion de la sistemo, sed por la plejmulto da kalkuloj nur la ŝanĝiĝo de entropio ŝanĝiĝas. Ankaŭ la volumeno de oceano malfacile kalkuleblas, sed se oni aldonas literon, oni almenaŭ povas priskribi la ŝanĝiĝon.

La dua leĝo sonas sufiĉe stranga. Ĝi diras ke la entropio de izolita sistemo restas konstanta aŭ kreskas. Oni vidas tamen ke akvo glaciiĝas, la fridujo malvarmigas manĝaĵojn kaj por ne morti, la homa korpo tuttempe batalas kontraŭ entropio. La diferenco estas ke tiuj sistemoj ne estas izolitoj. Prenu ekzemple la fridujon, varmo eliras, la temperaturo malaltiĝas kaj la molekuloj moviĝas malpli. La sistemo do iĝis pli orda. La kuirejo ekster la fridujo ricevis la varmon tamen kaj la molekuloj en ĝia aero ekmoviĝas pli rapide. Kiam oni kalkulas la sumon de tiu negativa kaj pozitiva ŝanĝiĝo, oni vidas ke la entropio de la kuirejo kaj la fridujo kune pligrandiĝas!

^ Kvankam la korpo havas pli-malpli konstantan entropion, la entropio de onia manĝo plialtiĝas. Simple imagu kiom da panoj necesas por kreskigi homon kaj iĝas evidenta ke la entropio de la universo kreskas.

Entropio do ĉiam plialtiĝas, sed kion tio signifas? Homoj povas krei ordon en la propra korpo kaj batali kontraŭ entropio per la energio en la manĝo, sed la energio de tiu manĝaĵo iam venis de la Suno. Ĉiam kiam la energio estis uzata, la entropio de la universo iomete plialtiĝis kaj ankaŭ la Suno ne eltenos por ĉiam. Ĉiu generacio de steloj plialtigas la entropion de la universo, do ĝi iĝas pli kaj pli malorda, pli ĥaosa. Por krei stelojn tamen, oni bezonas multe da materialo en unu loko, kio estas termodinamike tre orda. Teorie la entriopio do iam iĝos tiom alta, ke steloj ne plu povas formiĝi. Unu el la teorioj pri la fino de la universo estas ke ĝi ĉiam iĝos pli kaj pli orda, ĝis nenio plu povas okazi kaj ĉio estas silenta. Alia teorio proponas ke eble ekzistas aliaj universoj kie la dua leĝo de termodinamiko estas inversigita, aŭ ke post la morto de ĉi tiu universo, ĝi inversiĝos en senfina ciklo. Oni ne povas certi pri la morto de la universo per la nuntempaj rimedoj, sed entropio almenaŭ ebligas interesan observon, nome ke tempo havas direkton. Tio sonas evidenta, sed pruvi tion estas malfacila. Pozicioj kaj moviĝoj estas simetriaj, do oni povas fari la saman procezon ĉie en la universo kaj kun ajna konstanta rapido kun la sama rezulto, sed oni ne povas inversigi tempon kaj malbaki ovon. Kial tempo havas direkton estas granda puzlo tamen kaj unu el la plej interesaj demandoj ĝis nun.


---

# La plej strangaj gepatroj

**Published:** 2018-04-18

**URL:** https://scivolemo.wordpress.com/2018/04/18/la-plej-strangaj-gepatroj/

**Author:** Frank van Hertrooij

**Categories:** Bestoj

Estas sufiĉe da fiŝoj en la maro, sed ne ĉiu fiŝo samas. Kelkaj aspektas eĉ tiom malkutime, ke oni ne tuj rekonas ilin kiel fiŝoj. Al tiu kategorio apartenas la hipokampo, ankaŭ konata kiel la marĉevaleto. La nomo venas de la Grekaj vortoj por ĉevalo kaj marmonstro. La kapo de la unika besto aspektas multe kiel tiu de ĉevalo kaj kontraste al preskaŭ ĉiuj aliaj fiŝoj, hipokampoj havas klare distingitan kolon. La besto vekas la impreson ke ĝi estas escepto en ĉiu kategorio kaj tiu observo ne estas tiom stranga. Ĝi naĝas vertikale anstataŭ horizontale, ne havas skvamojn kaj ne la patrino, sed la patro gravediĝas. Tiumaniere, ĝi montras ke neniu tendenco en biologio estas universala kaj ke ĉiu regulo kiun ni elpensas estas malpli simpla realvive.

Hipokampoj povas esti tre belaj, sed ili ne aspektas tre praktikaj. Ili perdis la vostan naĝilon kaj, pro tio ke ili naĝas vertikale, bezonas antaŭenpuŝi sin per la dorsa naĝilo. Tio igas ilin tre malrapidaj naĝantoj. La malplej rapida fiŝo surtere eĉ estas hipokampo. Por ne esti fortirata de akvofluoj, ili do uzas sian kurbigitan voston por preni plantojn aŭ koralojn tiel, kiel simio prenas branĉon. Ilia malrapideco igas ilin facile kapteblaj, sed la ostaj ringoj kiuj kovras la tutan korpon igas ilin malfacilan manĝaĵon. La ringoj formas eksteran skeleton aldone al la interna skeleto kaj la kvanto da ringoj povas esti uzata por rekoni la specion. Ilia malrapideco ne malhelpas la ĉasadon tamen. Kvankam ili aspektas ĉarmaj kaj afablaj, hipokampoj estas senkompataj ĉasantoj. Preskaŭ 100% el la predoj kiujn ili celas, ili murdas, kio estas multe pli da sukceso ol ŝarkoj aŭ tigroj havas. Malkiel la pli timigaj ĉasantoj, ili celas malpli grandan predon tamen. Ilia plej ŝatata manĝaĵo estas etaj krustacoj. Tiuj povas esti multe pli rapidaj ol la hipokampo, sed la hipokampo havas sekretan sukcesmetodon. La krustacoj estas tre sentemaj al la nuancaj ŝanĝiĝoj de akvofluo, do kiam alia besto alproksimiĝas, ili povas senti tion. La kapo de la hipokampo estas tiel formita tamen, ke ĝi ne kreas sovaĝajn akvofluojn kiam ĝi naĝas, kio igas ĝin praktike nevidebla. Tiel la hipokampo povas alproksimiĝi ĝis tre proksime, post kio ĝi subite tiras sian kapon kaj ensuĉas la krustacon per la speciale adaptita buŝo. Tiu buŝo ne enlasas tro grandajn predojn kaj ĝi ne havas dentojn, do la hipokampo povas nenion fari krom ĉasi nur la plej etajn bestojn. Pro tio, la hipokampo faras preskaŭ nenion krom manĝi, por tamen akiri sufiĉe da energio.

Unu el la plej eksterordinaraj kondutoj de la hipokampo sendube estas la reproduktado. Ekzistas pluraj patroj en la naturo kiu bone zorgas por la idoj, sed la hipokampo levas tion al tute nova nivelo. Unue necesas ke la virhipokampo trovu inon. Kiam tio okazas, la paro restas kune kaj dancas, kune naĝas kaj tenas unu la alian per la vosto. Tiel la hipokampoj kapablas samtempigi siajn moviĝojn kaj vidi ĉu la alia estas taŭga kiel partnero. Ili eĉ povas ŝanĝi sian koloron dume. Oni povas distingi la du seksojn per rigardi la ventron. Inoj havas malmolan ventron kiu similas al la resto de la korpo, dum la virhipokampo havas molan sakon. Kiam la paro pretas, li puŝas la sakon eksteren por imponi la inon. Ŝi ne havas sakon, sed specialan tubon, kies elirejon ŝi puŝas en la sakon de la partnero. Tiel ŝi povas meti ĝis 1500 ovojn en la sako. La sala akvo kiu povas eniri stimulas la patron al fekundigi la ovetojn, sed ekde kiam li estas graveda, la patro komencas reguligi la salecon en la sako kaj provizi oksigenon kaj nutraĵojn per la sango. La gravedeco povas daŭri ĝis 45 tagoj kaj ĉiun matenon la hipokampino vizitas lin. Kiam la idoj pretas por naskiĝi, la patro puŝas ilin eksteren per la muskoloj. Tio plej ofte okazas dumnokte kaj okazas ke kiam la patrino salutas lin la matenon poste, tuj denove gravedigas lin. Post la naskiĝo, la gepatroj ne plu prizorgas la idojn, kiel estas kutima por fiŝoj. La idoj aspektas preskaŭ precize kiel plenkreskaj hipokampoj, sed ili estas multe pli etaj. Tio igas ilin tre vundeblaj, ĉar ili facile estas manĝataj, aŭ forpuŝataj de akvofluo al lokoj kies temperaturo estas malĝusta, aŭ kiuj ne havas la ĝustajn manĝaĵojn. Tio signifas ke el ĉiuj mil hipokampoj averaĝe nur kvin travivas ĝis plenkreskeco, sed se ili atingas tion, ili vivas dum kelkaj jaroj

Ke graveda patro estas escepto en la naturo estas klarigata de la principo de Bateman. Tiu principo uzas la diferencojn inter la malsamaj gametoj (seksĉeloj) por klarigi kiom da energio organismoj elspezus por helpi la idojn. Produkti spermatozoojn kostas relative tre malmulte da energio. Ili estas tre malgrandaj kaj maskloj (virbestoj) produktas milionojn da ili. Ovoj estas multe pli grandaj, do relative malmulte estas kreataj. Tio signifas ke por la masklo la plej bona strategio por transdoni genetikan materialon estas produkti kiel eble plej da spermo kaj fekundigi kiel eble plej da femaloj (bestinoj), dum por femalo la ĝenerale plej bona strategio estas mala. Ili zorgu kie ili saĝe uzas la ovojn kaj nur reproduktas sin kun la plej bonaj patroj. En la naturo tio plej ofte signifas ke la maskloj estas tre konkursemaj, aŭ ke ili havas tre grandajn, belajn partojn kiel plumojn por montri kiom sanaj ili estas (kaj kiom sanaj la idoj do estos). La femaloj tamen, estas tre specifaj elektantoj kaj elspezas multe pli da energio por certigi ke la ido travivu, ekzemple per kovado. Je la unua rigardo, la mondo de hipokampoj do ŝajnas tute inversa, sed kial tia strategio disvastiĝus? Tio estis granda demando en scienco, ĝis oni mezuris kiom da energio gravedeco vere kostas. Oni uzis la kvanton de oksigeno kiun virhipokampo foruzas por kalkuli kiom da aldona energio estis necesa dum la gravedo kompare al antaŭ la gravedo. Tion oni komparis al la energio kiu estus necesa por produkti la ovojn, do la energio kiun la patrino elspezas. Kio evidentiĝis estis ke la patrino elspezas multe pli da energio ol la patro, malgraŭ tio ke ŝi ne estas graveda. La demando kiu restas estas kial la hipokampino ne faras ambaŭ taskojn. Verŝajne tio estas, pro tio ke ĉi tiu sistemo estas pli bona por ambaŭ seksoj. Dum la patro estas graveda, la patrino povas jam rekomenci la produktadon de novaj ovoj, kiuj pretas kiam li naskas la bebojn. Se anstataŭe ŝi iĝus graveda, ŝi devus unue atendi ĝis la idoj naskiĝis, antaŭ ol ŝi povus krei la novajn ovojn. Ĉi tiel la hipokampoj do povas pli ofte reprodukti sin en la sama tempo, kio rezultas je pli da idoj. Ke ili estu kiel eble plej efikaj estas grava, ĉar se nur kvin el mil idoj travivas, oni havu kiel eble plej multe.

Bedaŭrinde, akvofluoj kaj aliaj bestoj ne estas la sola danĝero al hipokampoj. Pro homaj influoj, populacioj en multaj lokoj draste malkreskis. La kialoj verŝajne estas la detruado de la vivmedio, senintenca fiŝkaptado kaj la uzado en diversaj tradiciaj medicinoj. Hipokampoj de alta kvalito povas esti laŭpeze preskaŭ tiom valoraj kiel oro. Feliĉe multaj landoj igis la merkaton de hipokampoj kontraŭleĝa kaj oni pli kaj pli provas protekti la medion de la besto. Oni eĉ kaptas la bestojn kiam ili estas idoj kaj vartas ilin por poste liberigi ilin. Tiel ilia ŝanco de travivi estas pli alta. Kompreneble tiu solvo nur estas dumtempa, sed ankoraŭ ekzistas espero por tiu ĉi malkutima besto.


---

# Bonan vojaĝon, TESS

**Published:** 2018-04-25

**URL:** https://scivolemo.wordpress.com/2018/04/25/bonan-vojagon-tess/

**Author:** Frank van Hertrooij

**Categories:** La Kosmo

Homaro havos kvar novajn okulojn en la kosmo. La nova spacteleskopo TESS (Transiting Exoplanet Survey Satellite, aŭ Trarigarda Satelito de Transitantaj Ekstersunsistemaj planedoj) sukcese lanĉiĝis antaŭ semajno kaj senprobleme disigis la sunpanelojn. Tio ne signifas ke ĝi estas preta por sia tasko. Dum la sekvaj du monatoj, ĉiuj sistemoj estos testataj kaj la spacteleskopo estos puŝata en la ĝustan orbiton. Tie, ĝi observos la plej helajn stelojn de la norda kaj suda ĉielo kaj serĉos kaj pristudos la planedoj kiuj eble ekzistas ĉirkaŭ ili.

^ Jen kiel aspektas la TESS-teleskopo

Same kiel sia antaŭulo, Kepler, TESS serĉos planedojn pere de la transita metodo. Tiu metodo uzas tre precizajn instrumentojn, por mezuri la helecon de steloj. Se la heleco de la stelo regule malaltiĝas iomete, tio povas esti kaŭzata de planedo. Surtere oni povas kompari la datumojn al modeloj de planedoj kaj kalkuli kiom rapide la planedo ĉirkaŭiras la stelon kaj kiom da lumo ĝi blokas, sed ankaŭ pli specifajn informojn, depende de la planedo kaj la instrumentoj, kiujn oni uzas. Unu el la multaj demandoj al kiuj sciencistoj serĉas respondojn estas ekzemple kiel la atmosfero de tiaj planedoj aspektas. Oni scias kiel oni povas priskribi atmosferojn per datumoj pri la absorbiĝo kaj polariĝo de sunlumo, sed nur komencas uzi tiujn teĥnikojn ekster la sunsistemo. Dum la venontaj jaroj kaj jardekoj, pli bonaj modeloj kaj instrumentoj povas helpi tiun serĉon kaj TESS estas paŝo en tiu direkto. Laŭ la estimoj, ĝi trovos ĉirkaŭ 20 000 ekstersunsistemajn planedojn dum sia dujara misio. Tio estas pli ol kvinfoje tiom, kiom oni konas ĉi-momente. Verŝajne kelkaj centoj el tiuj estos rokaj planedoj, kiuj iomete pli grandas ol la Tero. Krom mem esplori la ĉielon, TESS ankaŭ elektos celojn por pli detala pristudado per la lanĉota James-Webb-teleskopo kaj surteraj observejoj.

^ Kiam planedo troviĝas antaŭ sia stelo, la heleco de la stelo malaltiĝas. (Ĉi tie la efiko estas troigita.)

Se ĉio iros bone, TESS havos neniam antaŭe uzitan orbiton. Tio igas la mision sufiĉe nervoziga, sed la risko ne estas senutila. Ĉiuj orbitoj havas malsamajn avantaĝojn kaj malavantaĝojn. La plejparto de satelitoj, inkluzive la Hubble-teleskopo, troviĝas en malalta orbito ĉirkaŭ la Tero. Tiaj orbitoj estas facile atingeblaj, do oni bezonas malmulte da energio por atingi ĝin kaj oni eĉ plurfoje vizitis la Hubble por ripari ĝin. La malavantaĝo de tia orbito estas ke oni ankoraŭ frontas kontraŭ aera froto. Ĝi estas nenio kompare kun la aerofroto surtere, sed misioj kiuj daŭras longe povas perdi tiom da rapido ke ili falas el sia orbito se ili havas neniujn brulaĵojn. Kepler forlasis la Teron kaj estas en orbito ĉirkaŭ la Suno. Tiel ĝi ne batalas kontraŭ aerofroto kaj la vido ne estas blokata de la Tero aŭ Luno, sed ĝi bezonas multe da tempo kaj pli grandajn, pezajn instrumentojn por komuniki kun la Tero. La orbito de TESS tamen, estas tute malsama.

La averaĝa distanco inter TESS kaj la Tero estos sufiĉe granda. Tiel, ĝi ne estos ĝenata de la atmosfero aŭ la varmo de la Tero. La tuta orbito ankaŭ troviĝos ekster la Zonoj de Van Allen. Tiuj estas la zonoj ĉirkaŭ la Tero, kiuj estas kaŭzitaj de la magneta kampo kaj enhavas multe da radio. Por ke la Luno ne estu en la vidkampo, la orbito havos inklinon de 37 gradoj kun la ebeno tra kiu la Tero ĉirkaŭiras la Sunon. Tiel la teleskopo povas rigardi super aŭ sub la Luno. Ankaŭ la periodo de la orbito gravas. Tio estas la tempo kiu estas bezonata por trairi la orbiton unufoje kaj nur dependas de la orbito, ne de la maso de la satelito. Kiam la averaĝa distanco inter la Tero kaj la satelito duobliĝas, la periodo de la orbito obliĝas je ĉirkaŭ 2,83. Tio signifas ke oni povas tre precize elekti periodon per ŝanĝi la distancon. La orbita periodo de TESS estos ekzakte duono de tiu de la Luno. Tio signifas ke dum TESS ĉirkaŭiras la Teron unufoje, la Luno nur trairis duonan orbiton. Tio nomiĝas orbita resonanco. Oni specife elektis tiun ĉi periodon, pro tio ke la gravito de la Luno povas multe influi la orbitojn de satelitoj. Ĉi tiel, ĝi tiras en unu direkto dum duono de la tempo kaj en la alia direkto dum la alia duono. Tiel la efiko de la Luno estas nuligata. Tiom alta orbito malfaciligas komunikadon tamen, do la orbito ne estas cirkla. Unu parto estas multe pli proksima al la Tero ol la alia. Tiel la satelito povos sendi datumojn dum la 16 horoj kiam ĝi plej proksimas kaj foti dum la resto de la tempo.

^ Por fari kiel eble plej da scienco per eta buĝeto, oni estu ŝparema. La vojo de TESS estis elpensita por kosti kiel eble malplej da energio. Per uzi la graviton de la Luno al sia avantaĝo, ĝi povas “ŝteli” aldonan energion.

Laŭ la nuna plano, la scienca misio komenciĝos du monatojn post la lanĉo kaj daŭros du jaroj. Dum tiuj du jaroj, la teleskopo observos pli ol 80% de la ĉielo tre sisteme. Dum la unua jaro, ĝi observos la sudan ĉielon, kiu estas dividita je 13 areoj. TESS observos ilin ĉiuj por du orbitoj, unu post unu. Ĉirkaŭ la poluso, la aeroj kovras unu la alian, kio signifas ke la steloj tie estas dum multe pli da tempo observataj ol la aliaj, kio ebligas pli detalajn esplorojn. Dum la dua jaro de la misio, TESS observos la nordan duonon de la ĉielo kaj laboros laŭ la sama sistemo. Tiel la tuta ĉielo povas esti observata krom la steloj kiuj tro proksimas al la ekvatoro. TESS estos la unua spacteleskopo kiu tiom strukture traserĉos la tutan ĉielon por trovi planedojn.

Ĉiujare oni malkovras arojn da novaj mondoj. Ili estas tro malproksimaj por esti tuŝataj de ni, sed pro la malkovroj de spacteleskopoj kaj la homoj kiuj uzas ilin, tiuj foraj planedoj ŝajnas pli kaj pli proksimaj. Estas mirinde kiel nur lumo povas rakonti tiom multe pri la universo, la diverseco de planedoj kaj eĉ la loko de nia propra sunsistemo en la universo. Jen nova branĉo en scienco, kiu nur pli kaj pli kreskos dum la sekvontaj jardekoj kaj montros aferojn kiujn oni nun ankoraŭ ne povas imagi.


---

# Mamuloj kiuj venas el ovoj: la monotremoj

**Published:** 2018-05-02

**URL:** https://scivolemo.wordpress.com/2018/05/02/mamuloj-kiuj-venas-el-ovoj-la-monotremoj/

**Author:** Frank van Hertrooij

**Categories:** Bestoj

Ne malfacilas nomi monotremojn primitivaj. La strangaj mamuloj, kiuj nur troviĝas en Aŭstralio kaj Nov-Gvineo, produktas ovojn kaj marŝas pli kiel reptilioj ol mamuloj. La moderna vidpunkto estas ke malgraŭ tio ke ili ankoraŭ havas reptiliajn kvalitojn, monotemojn estas same bone adaptitaj al la medio kiel ĉiuj aliaj mamuloj. Temas do pri branĉo kiu prenis propran vojon, anstataŭ pri primitivaj pramamuloj. Estas bona ke la branĉo ankoraŭ travivas, kvankam ĝi havas nur kelkajn speciojn, pro tio ke ĝi montras ke la evoluo ne havas specifan celon kaj ke ĝi simple plenigas ĉiujn formojn kiuj eblas. Monotremoj do montras la potencon de evoluo kaj de mamuloj kiel grupo.

La loko de monotremoj en la mamuloj

Bestoj en la sama taksonomia grupo havas similajn genojn kaj ofte ankaŭ similajn eksterajn formojn kaj kondutojn. Unu el la plej gravaj distingoj inter mamuloj kaj aliaj bestoj, estas ke mamuloj nutras siajn idojn per lakto. Ankaŭ monotremoj produktas lakton, sed faras tion malsame kiel aliaj mamuloj. La reproduktado kaj kiel bestoj prizorgas la bebojn fakte estas uzata por distingi inter la tri grandaj grupoj ene de la mamuloj:

Unue estas la placentuloj, la plej granda grupo al kiu ankaŭ homoj apartenas. Ĉi tiu grupo enhavas la plejparton da specioj kaj disvastiĝis sur la tuta mondo. Kiel la nomo sugestas, gravedaj placentuloj havas placenton per kiu la ido povas esti nutrata. La idoj kreskas en la utero dum longa tempo kaj naskiĝas vivante. Post tio, la ido estas relative memstara kaj estas nutrata de la patrino per lakto ĝis ĝi povas manĝi aliajn aferojn. Due estas la marsupiuloj, al kiuj apartenas interalie kanguruoj kaj koaloj. Ankaŭ marsupiuloj havas placenton kaj naskas vivantajn idojn, sed kiam ili naskiĝas, ili estas ankoraŭ tiom etaj kiel embrio kaj eniras la marsupion, la haŭta sako kiu enhavas la cicojn de la patrino. Tie la ido trinkas lakton ĝis ĝi vere estas memstara. La monotremoj: la ornitorinko (anasbeka mamulo) kaj ekidnoj (poŝ-erinacoj), havas la plej ekzotan strategion kaj produktas ovojn. La ovoj estas etaj kaj molaj kaj la idoj rapide forlasas ilin. Post tio, la apenaŭ vivanta ido trinkas lakton ĉe la patrino. Monotremoj ne havas cicojn tamen. La lakto venas el glandoj kaj fluas rekte sur la haŭton de la patrino. Tie la ido trinkas kaj kreskas.

^ Mamuloj estas ordigitaj laŭ reprodukta strategio. La marsupio klare igas la kanguruon marsupiulo.

Ekidnoj

Ekidnoj troviĝas en multaj lokoj en Aŭstralio kaj Nov-Gvineo. Ili aspektas iomete kiel mikso inter erinaco kaj formikurso, sed ili kompreneble ne estas proksimaj parencoj, pro tio ke ekidnoj ne estas placentuloj. La simileco estas la rezulto de konverĝa evoluo. Kiam malsamaj organismoj estas en similaj medioj, ili povas ekhavi similajn kvalitojn, pro tio ke ili havas la samajn evoluajn premojn. Ekzistas du specioj. La malpli granda troviĝas en la tuto de Aŭstralio kaj parto de Nov-Gvineo kaj estas kovrita de pikiloj. Kvankam tiuj pikiloj ne estas venenaj, ili ja estas tre akraj kaj kiam la ekidno ne povas fuĝi en truon en la tero, ĝi povas iĝi pilko kiel erinaco kaj protekti la molan ventron. Ĝi havas longan buŝon kiu aspektas iomete kiel rostro. La longa, glua lango tre rapide eliras kaj estas uzata por ĉasi formikojn kaj termitojn. La ekidno ne havas dentojn, kiel ĉiuj monotremoj, kaj manĝas same kiel formikursoj kaj terporkoj. La specio troviĝas en multaj malsamaj medioj kaj facile adaptas sin. Tio estas mirinda, pro tio ke ili nur produktas unu ovon samtempe, do ili devas havi tre altan ŝancon de travivi por kapabli pluekzisti. La alia genro de tri specioj (kvankam ne estas konsento pri la ekzakta kvanto de specioj) estas la longbekaj ekidnoj, kiuj troviĝas nur sur la insulo Nov-Gvineo. Ĉi tiuj bestoj estas pli grandaj ol tiuj, kiuj vivas en Aŭstralio. Ili havas pli densan hararon kaj nur kelkajn, mallongajn pikilojn. Oni scias ke ili vivas de vermoj en la arbaro, sed ne multe pli estas sciata pri ili. Bedaŭrinde, la ekidnoj de Nov-Gvineo ne fartas tiom bone. La populacioj estas sub alta premo kaj pri unu el la specioj oni eĉ ne certas ĉu ĝi ankoraŭ ekzistas aŭ ne. Esplorvojaĝoj en la arbaron ne trovis vivantajn ekzemplerojn, sed ja truojn kiuj povus esti fositaj de la specio. Kvankam ne ĉiuj faktoroj kiuj minacas ekidnojn estas konataj, ĉasado estas granda parto de ĝi. Laŭ tiuj, kiuj manĝis ekidnojn, ili ŝajne estas tre bongustaj.

Ornitorinkoj

La lasta monotremo aspektas kiel nenio alia. La ornitorinko, aŭ anasbeka mamulo, aspektas kiel mikso inter kastoro kaj anaso. Ĝi estas tiom malsama kompare al aliaj bestoj, ke la unuaj Eŭropanoj kiuj vidis ĝin ne sciis ĉu temis pri mamulo, birdo aŭ reptilio. La ornitorinko havas harojn kaj nutras la bebojn per lakto, kio igas ĝin klare mamulo, sed ĝi ankaŭ produktas ovojn kaj la kruroj estas apud la korpo anstataŭ sub ĝi, kiel reptilio. La piedfingroj estas konektitaj per haŭto kaj ĝi havas bekon kiel anaso. Kvankam ĝi do aspektas kiel la monstro de Frankenstein, kreita el la restaĵoj de diversaj aliaj bestoj, ĝi estas perfekte adaptita al sia medio. La ornitorinko vivas en la orienta parto de Aŭstralio en kaj ĉirkaŭ la akvo. Kiam ĝi naĝas, la haŭto inter la piedfingroj helpas ĝin pli efike puŝi sin antaŭen. Tion ĝi faras preskaŭ pleje per la antaŭaj piedoj. Ankaŭ la malantaŭaj piedfingroj estas konektitaj, sed ili estas malpli grandaj kaj nur estas uzataj por ŝanĝi la direkton. La plata ”kastora” vosto estas uzata por teni la balancon. Ankaŭ la haroj estas adaptataj al la vivo subakve. La besto havas du mantelojn, la suba tavolo konsistas el tre mallongaj haroj kaj la supra el pli longaj haroj kiuj glimas kiam ĝi malsekas. La hararo de ornitorinko estas pli densa ol tiuj de aliaj subakvaj mamuloj kiel la blanka urso aŭ la lutro kaj ĝi tenas aeron. Tiel ĝi estas malpli peza dum ĝi naĝas kaj haŭto restas seka kaj varma. Termoizolado estas tre grava por la ornitorinko, pro tio ke ĝi estas en la akvo dum longaj tempoj, specife nokte kaj ankaŭ vintre, kiam la temperaturo de la akvo estas preskaŭ glacia. Kvankam la hararo do havas plurajn avantaĝojn, ĝi ankaŭ preskaŭ iĝis la fino de la ornitorinko. Ankaŭ homoj interesiĝis pri la felo kaj komencis ĉasi la beston por produkti vestaĵojn. La ornitorinko ne tiom grandas tamen, do por unu mantelo, oni bezonis kvardek ornitorinkojn. Feliĉe Aŭstralio nun leĝe protektas la beston per la kontraŭleĝiĝo de ĉasado. Nun populacioj estas denove stabilaj kaj la speciala besto ne plu estas rekte minacata.

^ Ornitorinko (Anasbeka mamulo)

La ornitorinko estas senpardona ĉasanto kaj sentas sin tute hejma en la akvo. Ĝiaj predoj estas kutime etaj nevertebruloj kiel vermoj kaj la larvoj de insektoj. Por kapti ilin, ĝi traserĉas la sablon kaj la rokojn sub la akvo per la beko. Ĝi ne faras tion blinde tamen. Ĝi havas specialan senson por elektro. Elektrosenso estas kutime nur utila por ŝarkoj kaj aliaj subakvaj bestoj, pro tio ke la sala akvo pli bone tralasas la elektrajn signalojn ol aero. La monotremoj estas la nuraj tervertebruloj kun tiu ĉi senso kaj tiu de la ornitorinko estas la plej preciza (40 000 sensĉeloj kompare al 2 000 aŭ 400 por la malsamaj specioj de ekidnoj). La besto uzas ĉi tiun senson kune kun la senco por ŝanĝiĝoj de akvopremo por detekti etajn predojn, kiuj produktas etan elektran kampon. La sensĉeloj estas aranĝitaj laŭ apartaj linioj trans la beko. Por ke la plej sentema parto de la beko povu esti uzata en ĉiu direkto, ĝi turnas la kapon rapide dekstren kaj maldekstren. Tiel ĝi povas detekti ĉion, kion ĝi bezonas.

^ Ĉi tie oni vidas kiel iom da aero eskapas el la hararo.

Laste, virornitorinkoj estas inter la malmultaj mamuloj kiuj produktas venenon. La veneno venas el pikilo konektita al la malantaŭa piedo. La inoj ne havas tiom grandan pikilon kaj ĝi ne produktas venenon. La virornitorinkoj nur produktas venenon dum la reprodukta sezono. Tiuj indikoj igas la ideon ke la venenon havas rolon en la konkursado inter maskloj tre verŝajna. La veneno sufiĉas por paralizi etajn bestojn kaj al homoj donas neelteneblan doloron. La haŭto ĉirkaŭe rapide ŝveliĝas kaj oni sentas ĝin dum kelkaj tagoj ĝis kelkaj semajnoj, aŭ se oni estas vere malbonŝanca, oni sentas ĝin dum monatoj. Keith Payne, kiu servis en la Aŭstralia armeo, estis pikita en la mano dum li provis savi ornitorinkon kaj diris ke tio pli doloris ol esti trafata de metaleroj de bombo. Kvankam veneno estas tre malofta por mamuloj, ĝi verŝajne ne evoluis aparte en ornitorinkoj. Pli verŝajne ĝi estis multe pli ofta en mamuloj kiuj nun ne plu ekzistas, do la ornitorinko nur montras la restaĵon de kvalito kiu antaŭe estis tre ofta por mamuloj. Ankaŭ tiu kvalito do igas monotremojn gravaj por kompreni la tutan rakonton de mamuloj kaj vivo ĝenerale.

^ Sur ĉi tiu bildo, la venena pikilo estas la ungo kiu iras maldekstren. Ĝi iom moveblas por igi ĝin pli uzebla.

La antaŭa bildo de primitivaj monotremoj do klare estis erara. Monotremoj estas modernaj bestoj kiuj daŭre evoluas kaj senprobleme travivas sen homa ĝeno. Pro tio ke tiom granda elcentaĵo de ovoj travivas ĝis plenkreskeco, oni povus eĉ krei argumetojn por subteni ke monotremoj estas giganta sukceso. Kiel ajn, ili montras parton de la rakonto de la vivo kiun neniu alia besto povus provizi en ĝia loko, do la konservado de ĉi tiuj bestoj estas gravega por la antaŭenigo de scienco kaj kiel memorigilo pri nia deveno. Espereble do, vi rigardos monotremojn tra novaj okulvitroj estontece.


---

# De Suna plasmo al lumkurtenoj

**Published:** 2018-05-09

**URL:** https://scivolemo.wordpress.com/2018/05/09/de-suna-plasmo-al-lumkurtenoj/

**Author:** Frank van Hertrooij

**Categories:** La Kosmo, La Tero

Ĉiuj kulturoj ĉirkaŭ la polusoj havis siajn proprajn klarigojn por la polusa lumo. Kelkaj honoris ĝin kaj pensis ke tiuj kiuj mortas iĝos parto de ĝi kiel fantomo. Aliaj kredis ke ĝi estas malbona signo de milito kaj morto. Tiuj kiuj ne kredis je tio pensis ke la lumo estis reflektita de la maro, aŭ eĉ de granda fiŝaro. Daŭris sufiĉe longe ĝis oni eltrovis la veran kaŭzon de la polusaj lumoj, nome la interagoj inter la Suno kaj la atmosfero de la Tero. Eble tio estas malpli magia, sed daŭre estas mirinda kiom la bele la sunsistemo funkcias.

La rakonto de la polusa lumo komenciĝas en la Suno. La Suno konsistas el kutimaj atomoj, plejparte hidrogeno kaj iom da heliumo, sed ili havas specialajn kvalitojn. Kvankam materialoj surtere kutime estas solidaj, likvaj aŭ gasaj, la suno konsistas el kvara formo, nome plasmo. Plasmo kreiĝas kiam gasoj ekhavas tiom da energio, ke atomoj ne plu povas teni siajn elektronojn. La rezulto estas stranga materiale kiu estas plena je pozitive (atomkernoj) kaj negative (elektronoj) ŝarĝitaj partikloj. Surtere plasmoj estas maloftaj, sed ili kreiĝas ekzemple kiam fulmo trairas la atmosferon kaj tiom varmigas ĝin ke ĝi iĝas plasmo. En la Suno, la bezonata varmo venas el la kerno, kie peza formo de hidrogeno estas kunpremata ĝis la atomkernoj kuniĝas kaj kreas heliumon. Tio kreas varmon kaj radion kaj la varmon eliras tra la fluoj de materio en la eksteraj tavoloj de la Suno, dum radio estas absorbata kaj elsendata ĝis ĝi atingas la surfacon kaj eniras la kosmon.

^ La Suno enhavas plurajn tavolojn. La energio liberiĝas en la kerno kaj moviĝas eksteren.

La plasmo kaŭzas kaj estas influata de la magnetkampo de la suno. Tiu kampo konsistas el nevideblaj linioj trans kiuj la partikloj povas plej facile moviĝi. La Suno rotacias tamen kaj pro tio ke ĝi ne estas roka kiel la Tero, malsamaj partoj de la Suno povas rotacii kun malsamaj rapidoj. Tio kaŭzas ke la linioj de la magneta kampo estas streĉataj kaj puŝataj, ĝis la magneta kampo ne plu eltenas. La streĉiĝoj de la magneta kampo de la Suno kaŭzas makulojn sur la surfaco. Ili venas en paroj, de kiuj unu makulo korespondas al unu el la du magnetaj polusoj kaj la alia al la alia. La magneta kampo inter tiuj polusoj malrapidigas la varmofluojn sub la surfaco de la Suno, kio igas la makulojn malpli varmaj. La heleco de stelo estas tre sentema al ŝanĝiĝoj en la temperaturo (duobligo de la temperaturo kaŭzas deksesobligon de la heleco) Dum ciklo de ĉirkaŭ 11 jaroj, la Suno havas pli kaj pli da makuloj kaj kiam ĝi ne eltenas, la plasmo estas ĵetata de la surfaco en la kosmon, por ke la magneta kampo iĝu denove pli stabila. La Suno tuttempe elsendas iom da ŝarĝitaj partikloj en ĉiuj direktoj. Tio nomiĝas la Suna vento. Ĉi tiaj ŝokoj da plasmoj tamen, estas tre intensaj kaj moviĝas nur en unu direkton. Tial ili nomiĝas ”Sunaj tempestoj” en populara scienco (CME).

^ Plasmo sekvas la magnetan kampon inter du makuloj, sed foje ĝi povas eskapi.

Kutime Sunaj tempestoj do neniel influas nin, sed se la Tero estas en la ĝusta pozicio, la plasmo rekte alproksimiĝas. Kiam tio okazas, la Tero estas unue trafata de elektromagneta radio. Tiu radio moviĝas kun la rapido de lumo, do ĝi jam trafas la Teron ĉirkaŭ ok minutoj post la elsendo. Materio estas malpli rapida, sed tre rapidaj tempestoj povas atingi rapidon pli altan ol miliono da kilometroj hore. Kiam la plasmo alvenas, ĝi trafas la magnetan kampon, kiu gvidas la ŝarĝitajn partiklojn al la polusoj. Tre intensaj Sunaj tempestoj povas havi malbonajn efikojn. Ili influas la ionosferon, kiu reflektas la radiosignalojn kiujn oni uzas por dissendi informojn kaj komuniki kun aviadiloj. Pro tiu kialo, oni evitas flugojn trans la polusaj regionoj kiam oni atendas Sunan tempeston. Aldone, la altigo de la temperaturo igas la atmosferon pligrandiĝi (varma, maldensa gaso prenas pli da spaco), kio povas kaŭzi ke satelitoj en tre malaltaj orbitoj subite troviĝas en sufiĉe densa atmosfero por kaŭzi aeran froton. Tial oni aktive ŝanĝu la orbiton de tiaj satelitoj por eviti ke ili falas surtere. Laste, en tre ekstremaj kazoj, la magneta kampo de la plasmo povas kaŭzi elektrajn kurentojn en metaloj. En 1989, tio kaŭzis ke elektronikaj cirkvitoj de la Kanada elektra sistemo rompiĝis kaj lasis homojn sen elektro dum naŭ horoj.

^ Kvankam la grandecoj ne estas laŭskalaj, la magneta kampo de la Tero aspektas pli-malpli ĉi tiel.

Plej ofte tamen, la efikoj de Sunaj tempestoj ne estas tiom severaj. Tiam oni nur spertas polusan lumon. Kiam ĝi okazas, la polusa lumo ekzistas ambaŭ sur la taga kaj nokta flanko de la planedo. Oni nur vidas ĝin tamen, se la kondiĉoj estas sufiĉe bonaj, do nokte kun klara ĉielo kaj prefere sen la lumo de la Luno. Tiam oni vidas diversajn kolorojn. La lumo kreiĝas kiam la partikloj de la plasmo eniras la atmosferon kaj ŝtelas elektronojn de la gasoj tie, aŭ aldonas ilin. Aldonaj elektronoj kaŭzas ŝtaton de alta energio kaj por kompensi, la atomo elsendas energion en la formo de lumo. La koloro de tiu lumo dependas de la energio kiun ĝi kunportas. Altenergia lumo estas pli blua aŭ purpura kaj malaltenergia lumo estas pli ruĝa. Ke malsamaj koloroj estas elsendataj estas pro tio ke la atmosfero enhavas malsamajn elementojn, specife oksigenon kaj nitrogenon. Tiuj atomoj havas malsamajn strukturojn kaj do malsamajn energiojn. Oksigeno elsendas verdan lumon, dum nitrogeno elsendas bluan lumon. Se anstataŭe pozitive ŝarĝataj protonoj trafas la atmosferon, ili ŝtelas elektronojn. Tio kaŭzas elsendon de ruĝa lumo.

^ La koloro de la polusa lumo dependas de la gasoj en la atmosfero kaj la partikloj kiuj trafas ilin.

La polusaj lumoj estas plej intensaj ĉe la polusoj. Nur kiam ili estas tre fortaj ili teorie videblas pli proksime al la ekvatoro (Nederlando ekzemple, averaĝe spertas polusan lumon 7 fojojn jare), sed nur se la kondiĉoj estas perfektaj. Por kompreni kial la lumoj plej fortas ĉe la polusoj, malgraŭ tio ke oni atendus ke la ekvatoro estus plej rekte trafata, oni komprenu ke la Tero estas giganta magneto. Ene de la Tero estas parte likva kerno el metalo. La fluoj en tiu kerno kaŭzas magnetan kampon, kies polusoj pli-malpli kongruas kun la rotacia akso de la Tero (la magneta norda poluso troviĝas ĉe la rotacia suda poluso, sed tio estas nur rezulto de kiel ni nomis ilin). Tio estas kial kompasoj funkcias surtere, sed ne sur ekzemple Marso. Magnetoj gvidas etajn magnetajn partiklojn laŭ siaj kamplinioj, kiuj iras de unu poluso al la alia. Tion oni povas kontroli per eta magneto kaj eroj da fero. Se oni metas la magneton sur surfacon kun tiuj eroj, ili sekvos la liniojn ĝis la polusoj, kie troviĝos plej da eroj. Se oni konsideras la Teron magneton, oni povas desegni similajn liniojn, kun plej da eroj ĉe la polusoj.

^ Estas klare kiel la eroj da fero sekvas la kampon de la magneto malantaŭ la surfaco.

La Tero ne estas la nura planedo kun magneta kampo tamen, nek la planedo kun la plej forta kampo, do ankaŭ aliloke en la sunsistemo oni povas observi polusan lumon. La plej ekstrema kazo estas tiu de Jupitero, la plej granda planedo en la Sunsistemo. Pro la ekstremaj kondiĉoj en la kerno, hidrogeno ekhavas metalajn kvalitojn kaj kaŭzas gigantan magnetan kampon kiu multfoje pli grandas ol la plendo mem. Tio donas tre grandan surfacon por kapti Sunajn tempestojn, kio rezultas je forta polusa lumo. La polusa lumo de Jupitero eĉ videblas per la Hubble spacteleskopo. Jupitero estas en pli malsimpla situacio ol la Tero tamen. Ĝi havas kvar grandajn lunojn (kaj dekojn da etaj lunoj) el kiuj tri rimarkeble influas la magnetan kampon. Malgraŭ tio ke oni ne sentus ĝin pro ĝi maldenseco, la lunetoj havas teorie atmosferojn (ĝenerale la atmosferoj de lunoj plej ofte konsistas el eskapadanta gaso). La rezulto estas ke ankaŭ ili spertas polusajn lumojn. Cetere ekzistas magnetaj interagoj inter la lunoj kaj Jupitero, kiu kreas ”tubojn” da plasmo inter la lunoj kaj la polusoj de la planedo. Sur bildoj de la polusaj lumoj de Jupitero oni povas vidi tion kiel helaj makuloj, el kiuj la plej hela korespondas kun la luno Io, dum la malpli helaj korespondas kun Ganimedo kaj Eŭropo. Ankaŭ Saturno havas videblan polusan lumon. Oni pensas ke la luno Encelado havas similan interagon kun Saturno, kiel Jupitero kaj siaj lunoj. Cetere oni pensas ke la pli foraj planedoj Urano kaj Neptuno povus havi ilin, kvankam ili estus malpli fortaj. El la rokaj planedoj la Tero estas la ununura kun tiom spektaklaj polusaj lumoj. La aliaj planedoj ne havas la saman kombinon de relative forta magneta kampo kaj densa atmosfero. Marso, kiu perdis sian magnetan kampon kaj grandan parton de sia atmosfero, ja ankoraŭ havas iom da magnetismo en eksteraj tavoloj de la planedo, sed pro tio ke la kerno ne plu estas magneta, la malforta, blua polusa lumo okazas ĉie sur la planedo anstataŭ nur ĉe la polusoj.

^ En ĉi tiu UV-foto de Jupitero videblas la influo de Io (maldekstre) kaj Ganimedo kaj Eŭropo (sube, iom dekstre de la mezo) al la magneta kampo de Jupitero.

Por kelkaj homoj scienca kompreno de la polusaj lumoj eble forprenas la magion, sed almenaŭ oni ne plu bezonas timi ke ĝi estas signo de malbona sorto. Aliflanke tiu kompreno povas helpi homaron prepari sin por protekti satelitojn, astronaŭtojn kaj surterajn elektronikajn cirkvitojn. Se tio ne sufiĉas por kompensi tiun perdon de magio, oni povas almenaŭ ĝoji pri tio ke moderna scienco kaj teĥnologio ebligis bildigi la polusajn lumojn de tute aliaj planedoj. Tion almenaŭ, la antikvaj popoloj ne povis imagi.


---

# Kalendaro el rokoj

**Published:** 2018-05-16

**URL:** https://scivolemo.wordpress.com/2018/05/16/kalendaro-el-rokoj/

**Author:** Frank van Hertrooij

**Categories:** La Tero

La Tero estas tiom antikva ke imagi kiam specifaj aferoj okazis povas esti malfacila. Ĉio iĝas pli komprenebla tamen, se oni komparas la aĝon de la Tero al unuo de tempo, kiun oni uzas ĉiutage. Multaj ŝanĝiĝoj en la historio de la Tero okazis tre malrapide, do la specifaj nombroj multe dependas de la fonto kiun oni uzas, sed ĝenerale, la historio de la Tero aspektus jene se oni komparus ĝin al unu kalendara jaro:

La 1an de januaro, la Tero formiĝas el la restaĵoj de la naskiĝo de la sunsistemo. Ne daŭras longe ĝis ankaŭ la Luno formiĝas kaj la du komencas malrapide malvarmiĝi. Oni ne certas pri kiam la unuaj vivaĵoj kreiĝis, sed verŝajne tio okazis ĉirkaŭ la fino de februaro. Dum monatoj vivo restis simpla kaj unuĉela, ĝis plurĉelaj organismoj ekaperis, kiel la unuaj bestoj ĉirkaŭ la 12a de novembro. La unuaj amfibioj forlasis la akvon ĉirkaŭ la 1a de decembro kaj mamuloj ekaperis la 12an de decembro. Nur du semajnoj post tio, la 25an de decembro, la dinosaŭroj formortas, kune kun granda parto el la aliaj specioj. Nenio kio eĉ similas al homo ekzistas ĝis la 30a de decembro ĉirkaŭ la 8a vespere. Modernaj homoj komencas sian vojon ses minutojn antaŭ novjaro je 23:54 kaj konstruas la Piramidon de Keopso je 23:59:42. Dum la lasta sekundo la unua homo paŝas sur la Lunon, la interreto kreiĝis kaj ĉiu kiu ĉi-momente vivas naskiĝis.

^ Ĉi tiu figuro montras kiel vivo kiel oni konas ĝin estas tre juna kompare al la Tero.

Iĝas klare ke homa historio estas nenio kompare kun la 4,5 miliardoj da jaroj dum kiuj la Tero ekzistis. Tio donas problemon tamen, ĉar kvankam oni notis eĉ ĉiun vorton, kiu estis dirita dum la misioj al la Luno, neniu estis tie por noti kiam la kontinentoj disiĝis, aŭ kiam la oceanoj kreiĝis. Feliĉe geologoj kaj paleontologoj elpensis multajn manierojn por mezuri la aĝon de rokoj kaj ofte povas uzi plurajn teĥnikojn samtempe por esti certaj. Tio estas ne nur tre interesa, sed ankaŭ gravega por ĉiaj sciencoj, kiuj havas demandojn pri la historio de io malnova.

Signifo de la pozicio de la roko

Eble la plej kerna principo en geologia tempo estas la ideo ke pli profundaj rokoj estas pli aĝaj. Ĝenerale kiam novaj tavoloj da roko kreiĝas, tio okazas super malpli novaj rokoj. Esceptoj nur okazas kiam tutaj tavolaroj kliniĝas pro tektonikaj kialoj. Ankaŭ per tre precize rigardi la limojn inter du malsamaj tavoloj, oni povas lerni pli detalajn informojn pri la historio de la rokoj. Se ekzemple du malsamaj specoj de roko renkontiĝas, sed dum unu estas ŝirita, la alia ne estas damaĝita kaj eĉ plenigas la ŝiron, tiam oni povas memfide diri ke la ŝirita tavolo estas pli maljuna. Tio estas la principo de tranĉantaj rilatoj. Ĉi tiuj principoj povas esti uzataj por kompari la aĝojn de rokoj relative, sed ne donas absolutajn valorojn. Kiam oni eltrovis la aĝon de specifa roko per alia metodo tamen, oni povas uzi la sinsekvon de tavoloj por diveni la aĝon de aliaj rokoj. Por tio oni povas ankaŭ uzi modelojn pri kiom rapide sedimentoj formiĝas nuntempe, por diveni kiom longe la formiĝo de la tuta tavolo povus daŭri.

^ La ŝiro en tiu ĉi roko trairas ĉiujn tavoloj, do ĉiuj tavoloj formiĝis antaŭ la ŝiriĝo.

Simile al la ideo de tranĉantaj rilatoj, la principo de inkluzivigo priskribas kiel etaj pecoj de ŝtono ene de pli granda roko devas esti pli aĝaj ol la ĉirkaŭa roko. Kompreneble se la ekstera roko formiĝus unue, ĝi devus hazarde krei malplenajn spacojn kaj poste la ŝtonoj devus iel eniri. La alternativo, ke la ŝtonoj jam ekzistis kaj ke la roko formiĝis ĉirkaŭ ili, estas multe pli logika.

Principo de faŭna sinsekvo

La Brito William Smith, kiu laboris en la karbminada kaj kanalkonstrua industrioj dum la fino de la 18a jarcento, rimarkis ion interesan pri la rokoj kun kiuj li laboris. Pro tio ke malsamaj fosilioj troviĝis en malsamaj rokoj, li kapablis ligi rokojn de la sama aĝo laŭ la fosilioj. La koncepto ke malsamaj organismoj vivis dum malsamaj periodoj estas la principo de faŭna sinsekvo kaj Smith uzis ĝin por sia geologia mapo de Anglio kaj Kimrio, kiu publikiĝis en 1815. La mapo montris rokojn el diversaj periodoj en la ĝusta sinsekvo, sed ne enhavis ajnajn datojn. Por tiuj informoj necesis iloj kiuj tiutempe ne estis akireblaj. La laboro de Smith ankaŭ instigis geologojn al elpensi nomojn por geologiaj periodoj. Ĝenerale tiaj nomoj baziĝas sur loko kie rokoj el tiu tempo troviĝas. Ekzemplo de tio estas la Kambrio, kies nomo venas de la Latina vorto por Kimrio. Alternative, geologiaj periodoj povas esti nomataj laŭ la speco de rokoj, kiu tiam ofte kreiĝis. Ekzemplo de tio estas la Kretaceo, kies nomo devenas de la Latina vorto por kreto. Hodiaŭ ekzistas tiom forta ligo inter paleontologio kaj geologio, ke la du estas apenaŭ distireblaj. Oni povas uzi la fosiliojn de oftaj bestoj kiuj vivis ĉie surmonde kaj kompari ilian aĝon al tiuj de la rokoj. Pli specife oni povas uzi ekzemple amonitojn, kiuj kiel grupo ekzistis dum longega tempo, sed la apartaj specioj vivis nur dum mallongaj intervaloj kaj facile rekoneblas laŭ la ŝelo. Tiel ĉiu periodo povas havi siajn proprajn gvidfosiliojn.

^ Malsamaj tavoloj entenas malsamajn fosiliojn kaj la plej antikvaj fosilioj troviĝas en la plej antikva tavolo.

Izotopoj

Por mezuri la absolutan aĝon de roko, oni uzas la specialajn kvalitojn de radioaktivaj izotopoj. Ĥemiaj elementoj havas malsamajn izotopojn. Tiuj estas atomoj de la sama elemento, kiuj havas malsamajn masojn. Multaj pli pezaj izotopoj estas radioaktivaj, kio signifas ke la atomkerno elsendas radion kaj transformiĝas de malstabila izotopo de unu elemento al pli stabila izotopo de alia elemento. Tio okazas hazarde, do oni neniam scias kiu ekzakta atomo transformiĝos, sed kiam oni havas sufiĉe multajn atomojn, oni povas statistike priskribi la tuton. Esenca al la mezurado de aĝoj estas la duoniĝa tempo. Tiu valoro estas konata por malsamaj izotopoj kaj priskribas kiom da tempo oni bezonas por transformi duonon el la origina izotopo al alia elemento. Depende de la izotopo, duoniĝaj tempoj povas esti malpli ol sekundo, aŭ miliardoj da jaroj. Se oni do povas kompari la koncentritecon de la origina elemento al tiu de la produkto, oni scias kiom da duoniĝaj tempoj la roko travivis kaj do la aĝon. Tre populara al geologoj estas K40, kiu iĝas Ar40 kun duoniĝa tempo de 1,3 miliardoj da jaroj. Por uzi ĉi tiun teĥnikon estas du gravaj kondiĉoj, nome ke la roko enhavu mineralon el kalio kaj ke ĝi estu magmorokaĵo. Aliaj rokoj ofte enhavas etajn rokojn ene kiuj ĉiuj havas sian propran aĝon. Per uzi magmorokaĵon, oni certas ke ĉiu parto havas la saman aĝon kaj ke la horloĝo rekomenciĝis de 0, pro tio ke la rokoj formiĝas tiel, ke enestas neniu Ar40. Alia tre populara izotopo estas C14. Tiu izotopo estas tre taŭga por relative junaj rokoj, kiuj kreiĝis antaŭ malpli ol 60 000 jaroj. Por ĉi tiu teĥniko necesas biologia materialo kiel parto de osto aŭ ligno. Pro tio ke la koncentriteco de C14 en la korpo restas konstanta dum oni vivas, oni povas mezuri per ĉi tiu teĥniko kiam la arbo aŭ besto mortis. Ĉi tiu teĥniko estas tre utila por junaj trovaĵoj, ekzemple la ostoj de mamuto, sed kompreneble oni ne povas uzi C14 por mezuri la aĝon de dinosaŭro. Feliĉe ĉiu periodo havas proprajn izotopojn kaj ofte oni povas kompari malsamajn izotopojn por esti tute certa.

Magneta kampo

Alternative, unu el la plej interesaj metodoj por pristudi la aĝon de rokoj estas mezuri la magnetan kampon de la roko. Kiam terplatoj disiĝas kaj lafo malmoliĝas sub la malvarma oceano, etaj magnetaj kristaloj povas formiĝi ene de la materio. Dum la lafo ankoraŭ fluas, tiuj kristaloj sekvas la direkton de la magneta kampo same kiel kompaso, sed kiam la novaj rokoj formiĝas, la kristaloj fiksiĝas kaj ne plu povas turni sin. En ĉiuj rokoj kiuj kreiĝas ĉi tiel hodiaŭ, la norda poluso de la kristaloj estas en la direkto de la norda poluso (kiu estas la suda poluso de la magneta kampo), sed tio ne ĉiam estis tiel. Plurajn fojojn en la historio de la Tero, la magneta kampo tute inversiĝis en relative mallonga periodo. Se oni do mezuras la direkton de la magnetaj kristaloj, oni povas forstreki specifajn periodojn el la historio de la tempo kaj uzi aliajn teĥnikojn por trovi eĉ pli precizan rezulton. Ĉi tiu metodo estis inter alie uzita por priskribi la aĝon de malsamaj partoj de la Juan de Fuca-plato apud Usono, kies rokoj havas diversajn aĝojn inter 0 kaj 8 milionoj da jaroj.

^ La nigraj strioj en ĉi tiu tempolinio montras kiam la magneta kampo de la Tero havis la saman direkton kiel nun. Periodoj mezuritaj per ĉi tiu skalo havas proprajn nomojn.

Kvankam la geologia tempo do estas multe pli vasta ol oni povas imagi, ne ekzistas kialo por multe dubi la nombrojn. Kompreneble individuaj mezuroj povas esti eraraj, sed la ĝeneralaj teĥnikoj pruvis sin kaj plifortigas unu la alian. Sendube estontecaj eltrovaĵoj ankoraŭ ŝanĝos la bildon kiun oni havas pri la historio de la Tero, kiel okazis antaŭe, sed oni povas certi pri tio, ke ĉi tio estas la ĝusta direkto. Almenaŭ ĉi tiel longdaŭraj procezoj kiel la disiĝo de kontinentoj aŭ evoluo iĝas multe pli kompreneblaj.


---

# Besto kiu eltenas kosman vakuon

**Published:** 2018-05-23

**URL:** https://scivolemo.wordpress.com/2018/05/23/besto-kiu-eltenas-kosman-vakuon/

**Author:** Frank van Hertrooij

**Categories:** Bestoj

Ĉiam denove sciencistoj surpriziĝas de la ekstremaj kondiĉoj en kiuj ili trovas vivaĵojn. Aroj da organismoj estis trovataj en toksaj ĥemiaĵoj, preskaŭ bolanta akvo aŭ en la plej sekaj lokoj surtere. Tiaj organismoj ne povas esti tro kompleksaj. En homoj ekzemple, ĉiuj partoj tiom harmonie kunlaboras, ke la tuta korpo povas morti se nur unu parto misfunkcias. “Ekstremofiloj”, la unuĉelaj organismoj kiuj ŝatas tiajn mediojn, do estas pli simplaj kaj estas adaptitaj por uzi la kondiĉojn al sia avantaĝo. Tio ne signifas ke ili pli bonas je travivi ol kutimaj organismoj tamen. Ekstremofilaj organismoj kutime tiom alkutimiĝis al sia propra medio, ke ili ne plu kapablus travivi en pli kutimaj kondiĉoj. Tardigradoj, aŭ ursbestetoj, estas tute malsamaj. Ĉi tiuj bestoj sukcesas travivi sub la plej diversaj cirkonstancoj. Tio ne igas ilin ekstremofiloj, ĉar ili ne uzas la ekstremajn kondiĉojn al sia avantaĝo. Anstataŭe, ili estas tre adaptemaj kaj verŝajne estas la malplej facile mortigeblaj bestoj surtere.

^ Kvankam ĝi estas tre malgranda, ĉi tiu plenkreska tardigrado ja havas klare kvalitojn de besto.

Tardigradoj estas sufiĉe etaj bestoj. Nur la plej grandaj ekzempleroj atingas 1mm, dum la plej etaj eĉ ne atingas dekonon de tio. Ili fakte ne kreskas sammaniere kiel aliaj bestoj. Kiam ili eliras el la ovo, ili jam havas same multajn ĉelojn kiel plenkreskulo. Post tio, la kvanto de la ĉeloj ne pligrandiĝas, sed la grandeco de ĉiu individua ĉelo kreskas.

Malgraŭ tio ke ili ne tiom grandas, tardigradoj havas multajn distingeblajn korpopartojn. La korpo havas kvin segmentojn, el kiuj kvar havas po du piedojn. Ili havas buŝon kaj nutrokanalon, okulojn kaj cerbon. Pro tio ke ili estas tiom malgrandaj tamen, ili ne bezonas pulmojn aŭ brankojn. Anstataŭe, oksigeno el la medio estas rekte absorbata de la ĉeloj.

^ Jen kiel tardigrado aspektas de ene

Kiel grupo, tardigradoj verŝajne estas proksimaj al artropodoj (insektoj, araneoj ktp.), sed tio estas diskutebla. La DNA de tardigradoj estis pristudita plurajn fojojn kaj unu el la plej surprizigaj konkludoj estis ke pli ol 17% el la genoj venis de aliaj specioj. Kiam vivantaj organismoj interŝanĝas genetikan materialon sen reprodukti sin, tio nomiĝas horizontala gentransdono. Tiu procezo estas tre ofta por unuĉelaj organismoj. Ĝi estas la ĉefa meĥanismo, kiun bakterioj uzas por rezisti kontraŭ antibiotiko. Pli grandaj organismoj kutime bone protektas sian DNA, do preskaŭ neniam pli ol 1% venas de horizontala gentransdono. Unu klarigo por tio ke tardigradoj ja havas tiom da bakteria kaj funga DNA estas ke ili bone kapablas ripari DNA post sekiĝo. En tiu situacio ekstera DNA povus pli facile esti enmetata en la ĥromosomoj de la bestoj.

Ripari DNA estas nur unu el la manieroj per kiuj tardigradoj protektas sin. Kiam oni sekigas ilian medion, la piedetoj malaperas kaj ili iĝas etaj sekaj pilkoj. Tardigradoj povas travivi nekredeble longe en tiu ĉi situacio. Eĉ post dek jaroj oni povas doni iomete da akvo al ili kaj vidi kiel ili ene de horo agas kvazaŭ nenio okazis kaj daŭrigas la vivon. Antaŭe oni pensis ke tiu talento estis ebla pro la sukero trehalozo, kiu estas uzata de aliaj organismoj por fronti kontraŭ sekaj kaj frostaj medioj. Ekzemplo de tio estas diversaj plantoj el la grupo selaginella, kiuj povas malkreski ĝis etaj brunaj buloj kaj post longa tempo iĝi verdaj denove kaj daŭre kreski. Kiam oni serĉis la sukeron en pluraj specioj de tardigradoj tamen, oni trovis neniun spuron. Devis esti metodo do, kiun oni ankoraŭ ne komprenis. Solvon oni trovis kiam oni esploris kiuj genoj aktiviĝas kiam oni igas la bestojn pli kaj pli sekaj. Kiam ili eniris la ”sekan staton”, geno aktiviĝas kun la instrukcioj por krei specifajn proteinojn (grandaj molekuloj kun tre specifaj taskoj), kiuj ĉirkaŭas gravajn biologiajn molekulojn. Tiel la molekuloj estas protektataj kaj ne disfalos pro la sekeco. Kiam la tardigrado denove malsekiĝas, la proteinoj solviĝas kaj ĉio estas kiel antaŭe. Oni povis kontroli tiun klarigon per modifi la DNA de la tardigradoj. Kiam oni fortranĉas la genon por tiuj proteinoj el la DNA, la tardigradoj eltenas sekecon multe malpli ol samspecianoj, dum fungoj kaj bakterioj al kiuj oni donis la genon fartis multe pli bone sub sekaj kondiĉoj. Ĉi tio ne nur estas tre interesa, sed ankaŭ povus havi bonajn praktikajn aplikojn. Multaj medikamentoj kaj vakcinoj nur estas stabilaj en frostujo, kio igas disvastigi ilin malfacila (specife en malriĉaj landoj). Ĉi tiuj proteinoj eble povus esti la bazo de teĥniko por pli bone konservi tiujn medikamentojn.

^ Tardigradoj povas travivi dum jaroj en “malseka stato”.

Eksperimentoj pri sekeco ne estas la sola afero kiun la kompatindaj tardigradoj devas elteni. Oni eltrovis inter alie ke ili povas travivi ekstremajn temperaturojn impone longe. Temperaturon de 151°C, pli ol bolanta akvo do, ili travivas dum kelkaj minutoj, sed ili eĉ pli bone eltenas froston. Temperaturon de -20°C ili eltenas dum 30 jaroj, -200°C dum kelkaj tagoj kaj eĉ -272°C dum kelkaj minutoj. Tio estas tiom malvarma ke temperaturo de pli ol unu grado malpli fizike ne eblas! Oni eltrovis tion per meti la tardigradojn en likvan oksigenon, nitrogenon kaj eĉ likvan heliumon. Pruvinte sian fortecon surtere, oni lanĉis tardigradojn en la kosmon. Per la FOTON-M3-misio en 2007, ili estis metitaj en orbito ĉirkaŭ la Tero. Tie ili estis neprotektitaj dum dek tagoj en la vakuo de la kosmo, post kio ili reiris al la surfaco. Kiam esploristoj igis la tardigradojn malsekaj kaj rigardis ilin, ili konkludis ke la vakuo ne vere estis problemo al la bestoj. Kio ja mortigis grandan parton el ili estis kosma radiado. Ke kelkaj travivis tamen estis ege mirinda, ĉar kosma radio povas multe damaĝi DNA.

^ Por labori kun likva oksigeno, oni bezonas bone protekti sin, sed tardigradoj prifajfas.

Tardigradoj estas sendube inter la plej fortaj bestoj surtere, sed kial utilus elteni kondiĉojn, kiuj ne ekzistas surtere? Tio estas malfacila demando, sed unu el la klarigoj komenciĝas en la maro. Tre primitivaj tardigradoj loĝas en akvo kaj ne eltenas ekstremajn kondiĉojn. Tiuj, kiuj ekvivis sur seka tero devis adapti sin tamen, ĉar la oceano estas multe pli stabila. Oceanoj ne havas drastajn temperaturŝanĝiĝojn kaj ili ne vaporiĝas en tago, sed surtere tio ja okazas. Por travivi en tiu nova medio, tardigradoj adaptis sin kaj komencis krei proteinojn kaj antioksidantojn por protekti sin. Ili ekuzis la sekan staton kaj komencis ripari la DNA. Tiel ili povis ”dormi” ĝis la pluvo revenis. Ke tio helpas ilin travivi ekstremajn temperaturojn kaj radiadon estus nur kromefiko. Radiado ekzemple detruas DNA, sed tion ankaŭ sekeco faras kaj frosto kaj malseko ambaŭ kaŭzas mankon de likva akvo. Ili do frontas kontraŭ malsamaj defioj per nur kelkaj strategioj. Tio ŝanĝas la demandon tamen, ĉar oni bezonus eltrovi kial aliaj bestoj estas tiom malfortaj kaj molaj. Plej verŝajne ili simple spertis malsamajn evoluajn premojn, aŭ trovis malsamajn strategiojn por batali kontraŭ malsekeco. Ĉiukaze, tardigradoj estas mirinda grupo de bestoj kaj restas sendube multege kion oni ankoraŭ povas lerni de iliaj strangaj kapabloj.


---

# Malĉifri la kodon de DNA

**Published:** 2018-05-30

**URL:** https://scivolemo.wordpress.com/2018/05/30/malcifri-la-kodon-de-dna/

**Author:** Frank van Hertrooij

**Categories:** Ĥemio

Neniu rolo havas tiom gravan rolon en filmoj kiel DNA. Ĝi estas uzata por trovi la krimulon, por revivigi dinosaŭrojn, aŭ por igi kutiman homon superheroo. Kvankam multaj el tiuj filmoj senpardone troigas la sciencan realecon, ili ofte baziĝas sur kerno de vero. La realeco tamen, povas esti multe pli mirinda ol filmoj. Kio DNA estas tamen kaj kiel modifi ĝin povas ŝanĝi organismojn?

DNA kiel molekulo

DNA estas granda, biologia molekulo. Estas malfacile imagebla kiel molekulo povas enteni genetikajn informojn, sed DNA estas ege kompleksa. Kutime, molekuloj havas fiksan strukturon, kiu ĉiam samas. Akvo ekzemple, konsistas el unu oksigena atomo kaj du hidrogenaj atomoj en fiksa Angulo. DNA uzas la fakton ke karbono povas krei ringojn kaj ĉenojn al sia avantaĝo kaj tiel formas molekulon, kiu enhavas miliardojn da atomoj. Grandskale, la strukturo aspektas kiel ŝtuparo kiu rondiras kiel helico. La ŝtuparo mem estas kreita el sukeroj kaj fosfatoj, kiuj donas strukturon al la molekulo. Inter la ĉenoj troviĝas paroj de nitrogenaj bazoj, kiuj reprezentas la veran kodon. Kune, la sukero (desoksiribozo), fosfato kaj nitrogenan bazo kreas polimeron (molekulĉenon), kiu nomiĝas DesoksiriboNukleata Acido: DNA.

Kio plej gravas por kompreni la kodon de DNA estas la nitrogenaj bazoj, ĉar ili estas la ”literoj” el kiu la kodo konsistas. DNA enhavas kvar malsamajn nitrogenajn bazojn. Iliaj nomoj estas mallongigataj al A, C, G kaj T. Pro tio ke A kaj T povas krei du ligojn, ili ĉiam estas trovataj kune, dum C kaj G, kiuj formas tri ligojn estas la alia paro. Tiel unu flanko de la DNA surhavas ekzakte la malon de la kodo de la alia flanko. La fakto ke DNA konsistas el du malaj ĉenoj gravas por la kopiado de la informoj, ĉar por tio oni duonigas la DNA kaj kreas du apartajn ŝablonojn. Aliaj molekuloj puŝas nitrogenajn bazojn kontraŭ tiuj strioj kaj nur se ĝi havas la ĝustan kvanton de ligoj, la bazo konektiĝas. La ĥemiaj kvalitoj de DNA kaj ĝiaj bazoj do sufiĉas por krei sistemojn kiuj kopias DNA.

^ Ĉi tio estas nur eta parto de la DNA molekulo

De geno al proteino al organismo

Genetikaj informoj troviĝas en la genoj. Geno ne estas aparta fizika molekulo, sed parto de la DNA-molekulo. Oni povus diri ke genoj estas kvazaŭ frazoj en la kodo, kiuj komenciĝas per majusklo kaj punkto. Pli laŭvorte tio signifas ke genoj komenciĝas kaj finiĝas per fiksaj sinsekvoj de bazoj, por ke la molekuloj kiuj kopias la DNA scias kie ili komencu la kopiadon. Ofte oni parolas pri genoj kiuj respondeblas pri okulkoloro, kiom facile muskoloj trejniĝas aŭ kiom agresema iu estas, sed ĝenerale tiaj ecoj estas tre kompleksaj kaj influataj de pluraj genoj. Anstataŭe, genoj plej ofte priskribas specifajn proteinojn. Tiuj estas grandegaj molekuloj kun specifaj taskoj en la korpo. Proteinoj povas doni strukturon al la ĉelo, faciligi transporton de molekuloj, aŭ plirapidigi ĥemiajn reagojn per kunigi molekulojn. La diverseco de proteinoj estas nekredebla kaj tute dependas de la strukturo de la molekulo. Kiam la kodo en la DNA do ŝanĝiĝas, la strukturo de la proteino povas ŝanĝiĝi, kio povas influi kiel la organismo aspektas aŭ funkcias. Kiel tiom kompleksa molekulo povas esti priskribata de tiom simpla kodo tamen?

^ Jen ekzemplo de la strukturo de proteino. Ĉi-kaze temas pri papaino.

Proteinoj kreiĝas el molekuloj, kiuj nomiĝas aminoacidoj. En biologio, dudek aminoacidoj estas uzataj, kiuj ĉiuj havas malsamajn kvalitojn. Ĉiu aminoacido havas unu aŭ plurajn kodojn. Glicino ekzemple, la plej simpla aminoacido, povas esti priskribata per la kodoj GGU, GGC, GGA kaj GGG. (ke la kodo enhavas U anstataŭ T rilatas al la kopiado de la DNA.) Tiuj triliteraj kodoj nomiĝas kodonoj kaj se la nitrogenaj bazoj estas la literoj de DNA, kodonoj estas la vortoj. Por konstrui proteinon, la geno kiu priskribas ĝin estu kopiata. Skipo de proteinoj respondecas pri la kopiado de DNA. Ĉi-kaze la rezulto de tiu procezo ne estas identa DNA-molekulo, sed molekulo de RNA. Tiuj molekuloj strukture multe similas al DNA, sed la gravaj diferencoj estas ke ili ne venas en paroj (nur unu ĉeno de sukero kun unuopaj bazoj) kaj ke ili uzas la bazon U anstataŭ T. RNA molekuloj estas multe pli etaj kaj kompaktaj ol DNA kaj do povas eskapi la ĉelkernon por iri al la ribosomoj, kie proteinoj kreiĝas. Ribosomoj estas etaj ”maŝinoj” en la ĉelo, kies tasko estas la ligado de aminoacidoj. La RNA eniras en unu flankon, kie kompleksa ĥemia sistemo legas la kodonojn kaj lasas nur la korespondantajn aminoacidojn ligi sin al la ĉeno. La ĉeno de aminoacidoj eliras de la alia flanko de la maŝino, kie ĝi faldiĝas por iĝi proteino. Pro la forta ligo inter DNA kaj proteinoj, etaj ŝanĝiĝoj en la kodo de la DNA povas kaŭzi grandajn ŝanĝojn en la organismo. Oni povus eĉ diri ke evoluo okazas el la perspektivo de DNA kaj proteinoj kaj ke la organismo mem estas nur ilo. Konkreta ekzemplo de tia molekula evoluo estas ke la proteinoj el kiuj kornoj, ungoj kaj haroj estas faritaj fakte estas pli-malpli la sama proteino. Tiu proteino nomiĝas keratino kaj konsistas el pluraj helicoj de aminoacidaj ĉenoj. Unu specifa aminoacido, cisteino, povas krei fortajn ligojn kun aliaj cisteinaj grupoj per sia sulfura atomo. Tiuj ligoj estas grava parto de la tridimensia strukturo de la proteino kaj ili donas forton. Homoj kies haroj enhavas malmulte da cisteino en sia keratino, havas tre flekseblajn, molajn harojn, dum homoj kiuj havas multe da cisteino havas malmolajn harojn. Kiam la keratino havas eĉ pli da cisteino, ĝi povas iĝi ekzemple korno. Multe pli da proteinoj tiel interrilatas kaj oni eĉ povas uzi la etajn diferencojn inter la proteinoj kiuj troviĝas en malsamaj organismoj por eltrovi kiel tiuj organismoj evoluis.

^ Ĝenerale proteinoj konsistas preskaŭ nur el ĉi tiuj 20 aminoacidoj. La bazo ĉiam samas, por ke ili povu formi ĉenon.

Aliaj pecoj de DNA havas pli kompleksajn rolojn tamen, kiujn oni ankoraŭ ne tro bone komprenas. Tre interesa kaj aktuala ekzemplo estas priskribata de la scienca kampo de ”Evo Devo” kaj temas pri pecoj de DNA kiuj gvidas la embrian kreskon. Per ŝanĝi la sinsekvon de tiu DNA oni povas krei organismojn kies korpopartoj troviĝas en la malĝusta loko, sed tute bone funkcias. La DNA do priskribas la lokon de iu korpoparto, sed ne kiel ĝi aspektu. Tiuj funkcioj de DNA estas tamen multe tro malsimplaj por priskribi ĉi tie.

DNA kaj medikamentoj

Nekredeble multaj malsanoj rilatas al DNA kaj proteinoj. La Alzheimer-malsano ekzemple estas ligita al la formiĝo de aroj da gluemaj proteinoj en la cerbo (Oni ne konsentas pri ĉu tio estas kaŭzo aŭ simptomo). Kanceroj estas la rezulto de ŝanĝiĝoj en la DNA kiuj igas ĉelon senfine dividi sin kaj virusoj estas rekonataj pere de antikorpoj, kiuj ankaŭ estas proteinoj. Bona kompreno de ĉi tiuj molekuloj do estas esenca por batali kontraŭ tiuj malsanoj. Diversaj teĥnikoj estas uzataj por fari tion kaj kelkaj estis freneze sukcesaj. Multaj homoj kiuj havas diabeton produktas malpli aŭ neniun insulinon. Tio estas proteino kiu gravas por malaltigi la koncentriĝon de glukozo en la sango. Historie oni uzis porkan insulinon por batali kontraŭ la malsano, sed akiri la insulinon estis malfacila kaj pro tio ke la insulino de porkoj estas iomete malsimila al tio de homoj (diferenco de unu aminoacido), la imuna sistemo povas severe reagi al ĝi. Hodiaŭ oni povas sufiĉe facile enmeti DNA kun specifaj genoj en bakteriojn kaj igi ilin krei la proteinojn kiujn oni volas. Tiel oni povas krei homan insulinon per bakterioj, kiujn oni povas facile kreskigi. Same oni uzas la DNA de kanceraj ĉeloj por vidi ekzakte kio paneis kaj kion oni povas fari kontraŭ la kancero de unu specifa persono. Ĉi tiaj teĥnikoj gravas, pro tio ke ĉiu kancero havas estas unika, do trovi universalan medikamenton estas preskaŭ neebla. Alia teĥnologio kiu promesas multon estas la CRISPR/Cas9 sistemo, kiu origine venas el bakterioj. Ĝi funkcias iusence kiel imunsistemo, ĉar la bakterion uzas ĝin por englui la genetikajn informojn de virusoj, kiuj atakis ĝin antaŭe, en la DNA. Tiel la bakterio povas rekoni la materialon kiam simila viruso atakas ĝin estontece kaj batali kontraŭ ĝi. La proteino kiun la bakterio uzas por fari tion estas ege bona kaj preciza tondilo. Pro tio ke ĝi estas multe pli preciza ol aliaj metodoj de ŝanĝi DNA, esploristoj uzas ĝin por laŭplaĉe tranĉi DNA kaj eventuale meti alian pecon de DNA en la truo. Estontece oni esperas solvi multajn genetikajn problemojn tiel kaj en la laboratorio oni jam faris sufiĉe imponajn paŝojn.

^ Doni genojn al bakterioj sufiĉe facilas. Ĉi tiuj bakterioj ricevis biolumineskan genon de meduzo.

Ludi la rolon de Dio

Ekde kiam genetika modifado signifis ke oni tiom longe pafis plantojn per radio ĝis unu ekhavis novan econ, scienco multe progresis. Oni povas nun freneze rapide legi la kodon de DNA, tranĉi ĝin kaj aldoni la genojn de tute malsamaj organismoj. Oni eĉ iomete sukcesis krei proprajn kodojn (estas konkurso pri tio por universitatoj). Tio ebligis la kreadon de novaj plantoj kiuj kreskas en malbonaj kondiĉoj aŭ produktas pli da fruktoj, aŭ bestoj kiuj pli simple kreskigeblis. Unuflanke tio jam okazis dum miljaroj per la selektado kaj hibridigo de rasoj, sed aliflanke la eblecoj donas pli da respondeco ol iam antaŭe. Eksperimentoj en biologio iĝas pli kaj pli avancintaj kaj igas onin pensi pri la etiko de DNA-modifado. Ĉu modifitaj manĝaĵoj estas vere pli sanigaj ol nemodifitaj manĝaĵoj? Ĉu oni rajtas komerce posedi DNA-kodon? Ĉu kreskigi insektojn kun kruroj sur la kapo aŭ musojn kun homaj organoj sur la dorso estas etika? Feliĉe ĉi tiaj demandoj estas multe pripensataj kaj ĉiu universitato kiu faras tiajn eksperimentojn havas etikan komitaton. Specife kiam temas pri homoj, la demandoj iĝas komplikaj. Ĉu oni rajtas modifi la genojn de nenaskita homo? Multaj homoj kontraŭas tion, sed kio se oni modifas la gepatrojn kaj la infano heredas modifitajn genojn? Nun ambaŭ ekzemploj ŝajnas kiel problemo por poste, sed oni demandas sin similajn demandojn hodiaŭ. Oni jam povas detekti diversajn genetikajn malsanojn antaŭ la nasko kaj devas decidi ĉu oni daŭrigos la gravedecon. Historie tiaj decidoj okazis eĉ post la nasko. El tiu perspektivo modifado estus por multaj homoj pli etike justa ol abortigo. Aliflanke nenecesa modifado ŝajnas al multaj homoj multe pli problema, sed ĉu oni ne povus diri ke ne doni la plej bonajn genojn al infano estus same maljusta kiel doni malbonan edukon al ĝi? Ĉi tiuj demandoj ne nur gravas por sciencistoj, sed ankaŭ por ĉiuj aliaj. Ju pli scienco progresos, des pli la demandoj iĝos relevantaj. Gravas do ke oni komprenu pri kio la scienco fakte temas. Tio, kio estas fremda estas timiga kaj kiam oni timas progreson, ankaŭ la avantaĝoj ne realiĝas.


---

# Histerio: la plej miskomprenata malsano

**Published:** 2018-06-06

**URL:** https://scivolemo.wordpress.com/2018/06/06/histerio-la-plej-miskomprenata-malsano/

**Author:** Frank van Hertrooij

**Categories:** Psikologio, Sciencistoj

Homoj malsaniĝis jam de la komenco de historio. Tio kreis medion en kiu kuracistoj estis necesaj, dum la medicina scienco ankoraŭ ne ekzistis. Dum la plejparto de homa historio, priskriboj de malsanoj kaj metodoj por kuraci ilin, do ne baziĝis sur pruvoj. Unu el la plej miskomprenataj flankoj de la problemo estis la anatomio kaj sano de virinoj, kiuj eĉ hodiaŭ ankoraŭ ne estas same bone komprenataj kiel tiuj de viroj. Unu el la ĉefaj ekzemploj de tio estas histerio.

Egiptio

La unua konservita mencio de histerio venas el Egiptio. La Kahun papiruso, el la jaro 1900 a.K., estas granda kolekto de tekstoj kun pluraj temoj. Interalie, ĝi priskribas tion, kion oni konsideris la kaŭzo de frenezeco de virinoj, nome la spontanaj moviĝoj de la utero ene de la korpo. Jarcentojn poste, oni komencis nomi tiun malsanon histerio, laŭ la Greka vorto por utero. En la Eber papiruso, el 1600 a.K., oni trovas priskribon de la sama malsano. La simptomoj estis spasmoj, sufoko kaj morto. Aldone, la papiruso proponas metodon por kuraci la malsanon. La utero, laŭ la tiama kredo, povis esti logata de bonaj odoroj kaj forpelata de malbonaj odoroj. Se la utero moviĝis supren, oni enspiris malbonajn odorojn per la buŝo kaj nazo, dum oni metis ion kun bona odoro inter la krurojn. Se la utero moviĝis suben, oni faris la inverson. Kompreneble oni povas facile kritiki ĉi tiujn ideojn. Unue, ke viroj povas sperti la samajn simptomojn sen havi uteron ne estis klarigita. Aldone, eĉ se oni kredas ke uteroj vere moviĝas, oni ne povas scii ĉu la bonaj odoroj igas la uteron malstreĉiĝi, aŭ la virinon. Moderna scienco ankoraŭ ne ekzistis tamen, do kuracistoj kun novaj medikamentoj ne bezonis subteni siajn ideojn per eksperimentoj.

^ Parto de la Kahun papiruso

Grekio

La sekva kulturo kies vidpunkto estas konservita, estas tiu de la Grekoj. La ”kuracisto” Melampo ligis la ideojn de histerio al seksumado. Pro manko de seksumado, korpaj likvaĵoj povis igi venenaj kaj igi la uteron malfeliĉa. Por kuraci tion, li konsilis al pacientoj ke ili seksumu kun junaj fortaj viroj. La argumento de Platono estis ke la utero iĝas malĝoja kiam ĝi ne povas renkonti la viron kaj ne povas gvidi al nasko. Aristotelo kaj Hipokrato konsentis kun li pri tio. Hipokrato mem tre detale priskribis la malsanon kaj klare distingis inter epilepsio, kio estis malsano de la cerbo, kaj histerio, pri kio li kulpigis la uteron. Ankaŭ laŭ li, la korpaj likvaĵoj povis putriĝi se ili ne estis sufiĉe ofte forigitaj per seksumado. Li pensis ke virinoj havas malsekan, malvarman korpon, dum viroj havas sekan, varman korpon. Tio igus la korpajn likvaĵojn putriĝi kaj malsanigus la uteron. Tio kaŭzus ke la utero ekproduktas toksajn gasojn kaj ekvagadus tra la korpo. Li konsilis ke virinoj do havu bonan seksuman vivon, sed ili ja devus unue geedziĝi. Krom la seksumadon, oni ne ĉesis rekomendi bonajn kaj malbonajn odorojn por logi la uteron al la ĝusta loko.

^ Hipokrato de Kos estas unu el la plej konataj Grekaj kuracistoj.

Romio

En la Romia imperio, malnovaj ideoj daŭre pluekzistis, sed ankaŭ novaj ideoj kreiĝis. Ankaŭ Sorano, kiu estas konsiderata unu el la plej fruaj ginekologoj, havis propran perspektivon sur la malsano. Laŭ li, histerio estis kaŭzata de la penoj de naskado. Kiel rimedo li proponis ĉastecon kaj laŭ li, virgeco estus por virinoj la ideala kondiĉo. Li ja priskribis antaŭajn metodojn de kuraci kiel neefikaj. Anstataŭe li diris ke la korpo de histeria virino estu bone prizorgata. La plej bona maniero por preventi la malsanon estas laŭ li varmaj banoj, masaĝoj kaj korpekzerco. Post la disfalo de la Romia imperio, multaj kampoj de prascienco ne plu progresis en Eŭropo. En la Mezoriento tamen, la antikvaj tekstoj estis kopiataj, legataj kaj pridiskutataj, kio konservis la ideojn dum la mezepoko.

Renesanco

Daŭris ĝis la renesanco ĝis la antikvaj ideoj denove disvastiĝis en Eŭropo. Pro novaj filozofiaj ideoj kiel humanismo, la pozicio de homoj iĝis pli kaj pli grava, dum religio perdis sian altan pozicion. Malgraŭ tio, virinoj estis ankoraŭ taksataj kiel malpli valoraj ol viroj. ”Sorĉistinoj” estis ankoraŭ persekutataj, sed nun kelkaj komencis pensi ke eble sorĉistinoj estis mense malsanaj anstataŭ posedataj de demono. Tio estis plibonigo, sed la ideo ankoraŭ ne rigardas virinojn kiel samvalorajn kiel virojn. La periodo ankaŭ venis kun novaj metodoj por kuraci histerion tamen. Codronchi, unu el la kuracistoj el tiu tempo, rimarkis ke liaj akuŝistinoj uzis la fingrojn por stimuli la seksorganojn. En la tiutempa kulturo, tio estis serioza tabuo, do li malpermesis la metodon. Oni povas konkludi ke ankoraŭ en la renesanco, la malbona kompreno de la sano de virinoj gvidis al malbona prizorgado. La inverso ankaŭ veris tamen. Oni uzis la uteron, kiun oni daŭre kulpigis, por pruvi ke virinoj estus tre vundeblaj. Histerio restis simbolo de ineco, kio kontribuis al ties malbona reputacio. Ĉi tiaj ekzemploj nur montras kiom gravas analizi la sciencon kiun oni praktikas dumaniere. Oni kontrolu kaj la enhavon kaj onin mem, ĉar ofte sciencistoj estas pli forte influataj de sia kulturo ol ili ŝatus.

Moderna epoko

La komenco de moderna medicino en Eŭropo povas esti konsiderata la scienca revolucio de la deksesa kaj deksepa jarcento. La presado de libroj faciligis komunikadon inter sciencistoj, dum la metodoj per kiuj oni praktikis sciencon iĝis pli sistemaj kaj bonaj. Tio multe rapidigis sciencan progreson kaj klarigis kiom eraraj multaj antikvaj ideoj estis. Anatomio iĝis scienco de observoj kaj libroj kiel ”De humani corporis fabrica”, de Andreo Vesalio, donis tiom multe pli bonan komprenon de la korpo, ke oni ankoraŭ uzas la Latinajn terminojn el tiu libro por priparoli korpopartojn. Kiam temas pri histerio, Thomas Willis faris gravan kontribuon. Li ne plu ligis la malsanon al la utero, sed al la cerbo kaj la nervoj. Thomas Sydenham konsentis kun la ideo ke histerio ne rilatas al la utero kaj komparis ĝin al hipoĥondrio, mensa malsano kiu igas onin kredi ke oni havas severan korpan malsanon dum tio ne veras. Estas bonege ke veraj sciencistoj komencis kritiki la malnovajn ideojn, sed konvinki homojn daŭrus ankoraŭ longe.

^ La bildoj kiujn Vesalio produktis estas mirinde bonkvalitaj.

La ligo inter histerio kaj virineco komencis svagiĝi iomete en la dekoka jarcento. Tiam pli kaj pli da homoj komencis kredi ke la malsano rilatis al la cerbo anstataŭ al la utero. El tio sekvis ke eble ĝi ne estas virina malsano, sed povus influi ankaŭ virojn. Ankaŭ tiu ŝanĝiĝo de pensmaniero iris malrapide tamen. Aldone, la lasta ”sorĉistino” de Eŭropo, Anna Göldi, estis mortigita en Svisio en 1782, kio finis jarcentojn de senkulpaj mortoj.

En la dekoka kaj deknaŭa jarcento estis pluraj kuracistoj, kiuj elpensis novajn manierojn por batali kontraŭ histerio. Mesmer kulpigis la korpan likvaĵon ”bestan magnetismon”, kiun li mem priskribis, kiel la kaŭzo de histerio kaj aliaj malsanoj. Li diris ke li povis interagi kun la fluaĵo per meti la manon sur la malsanan korpoparton por kuraci la malsanulon, sed hodiaŭ oni scias tutcerte ke besta magnetismo ne ekzistas. Charcot, kiu multe studis la efektivecon de hipnozo kontraŭ histerio, klopodis komenci pli sisteman esploradon de mensaj malsanoj. Lia hipotezo estis ke histerio estas kaŭzata de heredebla malsano de la nerva sistemo. Je la fino de sia vivo, li tamen konkludis ke temas pri neheredebla mensa malsano. Charcot forte kredis ke antaŭjuĝoj pri la virineco de histerio malhelpis sciencon kaj ĉiam defendis la ideon ke ankaŭ viroj povas iĝi histeriaj. Por ilustri tion, li montris plurajn kazojn de viroj kiuj havis la samajn simptomojn kiel virinoj kun histerio. Inter tiuj ankaŭ estis la tiamaj enkorpigoj de vireco, kiel fervojaj inĝenieroj kaj soldatoj. Malgraŭ tiu progreso, malnovaj ideoj povas esti tre malfacile forigeblaj, kiel ili daŭre estas hodiaŭ, do eĉ en la deknaŭa jarcento virinoj daŭre kunportis ”flarsalon”, laŭ la Hipokrata ideo de vaganta utero. Flarsaloj vere havas efikon, pro tio ke la ĥemiaĵoj en ĝi povas kaŭzi ke oni reflekse enspiras. Tiel oni povas vekigi iun, kiu svenis. Verŝajne la tiamaj virinoj ne svenis pro histerio tamen, sed pro kombino de tro mallarĝaj korsetoj kaj sociaj premoj. Ĉi tiu periodo ankaŭ estis la komenco de la vibrilo. Kiam ĝi estis inventita ĉirkaŭ la jaro 1900, la vibrilo estis medicina ilo anstataŭ ludilo. Kuracistoj uzis ilin por orgasmigi virinojn, pro tio ke ili pensis ke tio povus helpi kontraŭ histerio.

^ Ujo da flarsaloj

Sigmund Freud multe influiĝis de Charcot kaj ankaŭ li kredis ke viroj povas iĝi histeriaj. Li kredis ke histerio estas la rezulto de traŭmoj en la infanaĝo kaj malsukcesi je atingi ”plenkreskulan seksemecon”. Ĉi tiuj ideojn li publikigis antaŭ la teorio de psikoanalizo, sed multaj elementoj, kiuj poste iĝus parto de tiu teorio jam estis troveblaj. Poste multaj el la ideoj de Freud ricevis multan kritikon kaj multaj el liaj ideoj estis ne plu akceptataj pro tio ke ili metode aŭ enhave malĝustis. Ne eblas ignori la fakton tamen, ke Freud multe influis psikologion en sia tempo kaj ankoraŭ hodiaŭ.

Dudeka jarcento

Unu el la plej interesaj periodoj por psikologio estis la dudeka jarcento. Malgraŭ la sennombraj teruraĵoj kiuj okazis en tiu jarcento, la mondmilitoj ja montris al ni flankojn de la menso, kiun oni ne vidas en eksperimentoj. Oni vidis ekzemple, ke histerio iĝis tre ofta por soldatoj, kiuj vivis sub la premo de aŭ batali, aŭ esti malbravulo (kun ĉiuj sociaj konsekvencoj). Okazis do ke la cerbo spertis tiom altan premon, ke ĝi malsanigis la korpon. Soldatoj eĉ havis paralizitajn brakojn sen fizika kialo. Tion Freud nomis ”konverto”, ĉar la problemo estas konvertata de mensa al korpa malsano. Multaj el la soldatoj, kiuj spertis historion havis neniujn parencojn kun la sama malsano. Tio estis indikilo ke verŝajne histerio ne estas heredebla (aŭ almenaŭ ne rekte), sed anstataŭe estas kaŭzata de la medio. Oni komparis la du militojn por trovi ligojn kaj rigardis kiel la streĉo influis soldatojn de malsamaj devenoj. Tiuj datumoj multe kontribuis al psikologio, kune kun la diversaj eksperimentoj kiuj estis farataj tiam, ĉu etikaj aŭ ne.

Ekzemplo de malsimileco inter du malsamaj kulturoj estas tiu inter Barataj kaj Eŭropaj Britaj soldatoj. Oni eltrovis ke en 1944, 57% el 644 pacientoj en la milita malsanulejo en Delhio havis la diagnozon de histerio, dum 12% ricevis la diagnozon de anksieco. En La milita malsanulejo en Chester tamen, 50% estis anksiecaj, dum 24% estis histeriaj. Ĉi tiaj tendencoj estis konfirmitaj ankaŭ de aliaj esploroj. Aldone, en la sama jaro, oni eltrovis ke Barataj viktimoj de histerio estis homoj de alta moralo kaj ĉiaj inteligentecoj, dum Eŭropaj viktimoj estis tre malstabilaj kaj ofte malpli inteligentaj. Komparoj inter la du militoj montris ke la kvanto de soldatoj kun histerio malkreskis, dum la malo okazis al anksieco. Oni konkludis el tio ke la malsanoj havas reciprokan rilatumon kaj ke kresko de unu el ili rezultaj je malkresko de la alia. Aldone, oni rimarkis ke histerio tre rapide maloftiĝis en la okcidento post la dua mondmilito, kio ankaŭ estis konfirmita de esploro en Grekio. Dum anksieco kaj deprimo iĝas pli oftaj. En neokcidentaj landoj kiel en la Mezoriento, histerio restis ofta dum la dua duono de la jarcento. En revizioj de studoj faritaj ekde 1965 oni ja vidis ke oni ofte misdiagnozis histerion en la fruaj studoj, sed ekde 1970 tiu elcentaĵo ne pli grandis ol 4%. Oni ne pensas ke tio estas pro plibonigo de la diagnozaj metodoj, sed pro pliboniĝo de la kvalito de tiaj studoj. Ĝenerale oni pensas ke tiu kresko de deprimo kaj anksieco sekvas el la ekonomia kresko de la okcidento, kiu puŝas homojn al produktiveco. Estas tre multaj ideoj pri tiu malsano tamen kaj oni ankoraŭ esploras ĝin ĉiutage.

Hodiaŭ

Hodiaŭ kuracistoj ofte ne plu uzas la vorton ”histerio”, pro tio ke ĝi sonas tre negativa. Anstataŭe, DSM-V, la hodiaŭa normo laŭ kiu oni faras diagnozojn, uzas la terminon “Konverta Perturbo”, kiu estas difinata senideologie. La malnova nomo ja estas perfekta fosilio tamen, el la primitiva komenco de medicino. La vojo de medicino estis plena je teruraj eraroj kaj nenecesaj mortoj kaj oni ankoraŭ pagas la kostojn por tio. Malĝustaj kredoj ankoraŭ ekzistas, sed oni ja devas trovi ilin. Bedaŭrinde elpensi ideon estas ofte pli facile ol forbari ĝin. Aldone, oni ankoraŭ pli bone komprenas la psikologion de blankaj, aliseksemaj viroj ol tiuj de ajna alia grupo. Aferoj ŝanĝiĝas tamen kaj la diferencoj iĝas pli kaj pli etaj. La estonteco de medicinoj estas brila do, sed restas multe da laboro.


---

# La Vadmaro sub premo

**Published:** 2018-06-13

**URL:** https://scivolemo.wordpress.com/2018/06/13/la-vadmaro-sub-premo/

**Author:** Frank van Hertrooij

**Categories:** Bestoj, La Tero

La Vadmaro estas granda naturregiono, kiu troviĝas inter la Norda Maro kaj la landoj Nederlando, Germanio kaj Danio. Pro la tajdoj, la maro preskaŭ tute malpleniĝas dufoje tage, kio kaŭzas unikajn kondiĉojn. Kiel konsekvenco, la organismoj kiuj vivas en la regiono adaptis sin al la vivo inter du mondoj, kio kaŭzis ke la Vadmaro estas unu el la plej diversaj kaj vivaj ekosistemoj en siaj ĉirkaŭaĵoj. Same kiel multaj aliaj ekosistemoj, la Vadmaro estas minacata de homa agado. Fiŝkaptado kaj plialtiĝo de la akvonivelo detruas la ekosistemon neripareble kaj oni jam vidas grandajn diferencojn inter la nuna situacio kaj la arĥivoj. La Vadmaro estas, kun ĉirkaŭ 10 000 kvadratkilometroj, la plej granda tajda regiono sur la Tero kaj ĝi estu prizorgata kun respekto.

Kio estas ekosistemo?

Ĉie surtere oni trovas vivaĵojn, sed kiujn organismojn oni trovas multe dependas de la loko. En profunda oceano oni trovas malsamajn organismojn ol en la ĝangalo aŭ la dezerto. La organismoj en dezerto ne estas samaj kiel la plantoj en la ĝardeno, aŭ la ŝimo en la banĉambro. La organismoj, kiuj povas loĝi ie estas malsamaj, pro tio ke malsamaj medioj subtenas malsamajn ekosistemojn. Plej simple, ekosistemo do estas la medio kun ĉiuj organismoj, kiuj vivas en ĝi. Ne gravas ĉu temas pri bestoj, plantoj, bakterioj aŭ ŝimoj. En ekosistemo, neniu specio estas izolita. Ĉiuj organismoj kunlaboras aŭ batalas kaj tiel kaŭzas ekvilibron. Estas grave ke oni provu kompreni la ekosistemojn ĉirkaŭ si, ĉar ili donas multajn avantaĝojn al homoj. Multaj homoj rekte aŭ nerekte dependas de la naturo. Homoj ĉasas kaj fiŝkaptas por manĝo, hakas arbojn por ligno, enspiras oksigenon produktita de plantoj aŭ amuziĝas per promeni en la naturo. Uzi la servojn de la naturo al sia avantaĝo ne bezonas esti problemo, sed oni faru ĉion por preventi ke oni damaĝas la ekosistemon, ĉar ĉiuj organismoj dependas de ĝi. Gravas do ke oni bone studu la ekosistemojn por havi bonan kunlaboron.

Kiu manĝas kiun?

Tre gravaj iloj por priskribi ekosistemojn estas manĝoretoj. Por tiu koncepto, la demando ”Kiu manĝas kiun?” estas centra. Por krei manĝoreton, oni prenu ĉiujn speciojn kiuj loĝas en ekosistemo kaj desegnu liniojn inter predoj kaj predantoj. En la plej simplaj kazoj la rezulto estas simpla ĉeno, sed en praktiko, la sistemo estas preskaŭ ĉiam pli kompleksa. Manĝoreto komenciĝas per la plej bazaj organismoj, kiel plantoj. Ili akiras sian propran energion, plej ofte pere de la Suno. Post tio venas la bestoj kiuj manĝas tiujn plantojn kaj poste la bestoj kiuj manĝas ilin. Ofte okazas ke pluraj organismoj estas manĝataj de la sama organismo, aŭ ke unu organismo estas en pluraj niveloj samtempe. En la Vadmaro, algoj estas la bazo de la manĝoreto. Kiam la Suno brilas kaj la maro malpleniĝas pro malalta tajdo, oni povas vidi maldikan, brunan tavolon sur la koto. Tiu tavolo konsistas el mikroskopaj plantoj: algoj. Diversaj helikoj vivas de tiuj algoj kaj kiam la maro revenas, mituloj povas filtri ilin el la akvo. La helikoj estas manĝataj de marbirdoj kaj kelkaj marbirdoj eĉ kapablas malfermi la ŝelojn de mituloj. Ankaŭ platfiŝoj povas manĝi ŝelbestojn, sed ili atendas ĝis la ŝeloj malfermiĝas. Fiŝoj estas ĉasataj de fokoj kaj ĉiuj bestoj kiuj mortas pro aliaj kialoj estas manĝataj de kraboj kaj bakterioj. Laste, la ekskrementoj de tiuj bakterioj estas denove uzataj de la algoj, kio fermas la cirklon. Studi kiel la malsamaj specioj interagas iĝas eĉ pli interesa kiam oni enkalkulas ke la rolo de organismo ŝanĝiĝas dum ĝia vivo. Kiam moruoj naskiĝas, ili estas parto de la planktono (organismoj kiuj ne naĝas, sed kuniras kun la fluo). Tiam ili estas manĝataj de planktonmanĝantoj kiel haringoj. Se la moruo travivas tamen kaj iĝas plenkreska, ĝi ekmanĝas haringojn. La ekosistemo ŝanĝiĝas ankaŭ dum la jaro. Multaj birdoj nur ĉeestas dum specifaj periodoj. Multaj el ili loĝas en la nordo dum la somero kaj flugas al Afriko dum la vintro, sed dum iom da tempo vivas en la Vadmaro. Fokoj dume, ofte ĉasas en la Norda Maro, sed ĉiam reiras al la Vadmaro por trankvilumi aŭ reprodukti sin. La manĝoreto de la Vadmaro do estas tre kompleksa kaj ju pli kompleksa io estas, des pli vundebla ĝi iĝas.

^ Simpligita manĝoreto de la Vadmaro (de Ecomare)

Kiuj estas la riskoj?

Estas klare kiom specioj interdependas. Oni povas vidi la fluon de energio tra ekosistemo kiel piramidon. La plej subaj organismoj estas la larĝa bazo. Ili produktas la energion. Poste kiam ili estas manĝataj, la energio trafluas al la sekva tavolo, sed pro tio ke organismoj ankaŭ elspezas energion, la sekva tavolo estas malpli larĝa. Tio signifas ke neniu ekosistemo povas havi pli da predantoj ol predoj laŭ maso. Tiu piramido estas en balanco kaj oni estu zorgema por ne rompi la ekvilibron. Ĉi-momente la subaj tavoloj kun algoj kaj mituloj fartas relative bone, sed ne la fiŝoj. Multaj fiŝoj en la Vadmaro estas popularaj kiel manĝaĵoj kaj estas kaptataj de lokaj fiŝkaptistoj. Tio signifas ke pli altaj ĉasantoj havos malpli da manĝo kaj malpli el ili povos travivi. Kompreneble ĉasado ankaŭ influas la specion mem. Pluraj specioj de balenoj vizitis la regionon antaŭe, sed pro ĉasado ili formortis. Laste, la malekvilibro ankaŭ influas la subajn organismojn. Tio sonas kontraŭlogika, sed kiam la predantoj malaperas, aliaj specioj povas senprobleme reprodukti sin, ĝis la populacio iĝas tro granda por la ekosistemo. Predantoj do estas necesaj por konservi tiun ekvilibron.

^ Ekzemplo de manĝopiramido por arbara ekosistemo

La ekvilibro ne estas minacata nur de fiŝkaptado. Same kiel vojoj kaj urboj povas damaĝi arbarojn, grandaj projektoj povas damaĝi la maran ekosistemon. Origine, la Vadmaro subtenis 150 kvadratkilometrojn da zostero, planto kiu aspektas kiel graso. Hodiaŭ nur 5 kvadratkilometroj restas, specife en la Danaj kaj Germanaj partoj de la Vadmaro. La malapero de la planto estis parte kaŭzita de malsano, sed ankaŭ homoj estas grandparte respondecaj. La malapero kongruas kun la konstruo de la Fermdigo (afsluitdijk), kiu disigas la Vadmaron kaj la IJsselmeer. Kiam ĝi estis konstruata en la tridekaj jaroj, multe da koto estis liberigita, kio igis la akvon malpli travidebla. Tiel la zostero ricevis malpli da lumo por kreski. Por la ekosistemo, la malapero de zostero estis katastrofo, ĉar ĝi havis gravan rolon kiel nutraĵo kaj ”biokonstruanto”. Tiuj estas organismoj kiuj konstruas medion ĉirkaŭ si, kiun aliaj organismoj povas uzi. Unue, la planto kaptas koton kaj plialtigas la profundon. Tio igas la ekosistemon malpli sentema al plialtiĝo de la marnivelo. Due, ĝi estas pli bona je kapti kaj konservi CO2 ol ĝangalaj plantoj kaj laste, ĝi estas tre taŭga kaŝloko por junaj fiŝoj. Tio specife gravas en la Vadmaro, pro tio ke multaj bestoj specife iras tien por la reproduktado. Ankaŭ aliaj homoj agadoj povas esti tre damaĝaj al la ekosistemo. Delfenoj iĝis multe pli maloftaj en la Vadmaro post kiam homoj forĵetis toksaĵojn en riverojn kaj borado por gaso povas igi la grundon malaltiĝi. Teorie la plidikiĝo de la kottavolo devus kompensi la malaltiĝon de la grundo, sed oni ne povas tute certi pri tio. Por la videbla estonteco tamen, la borado ĉesos.

^ La Fermdigo

La Vadmaro estas unu el la plej interesaj naturregionoj de Eŭropo, sed ĝia ekosistemo estas multe tro granda kaj kompleksa por rapide priskribi. Se oni vere volas ĝui ĝin, oni iru al la insuloj por marŝi sur la profundo kun gvidanto kaj serĉi la malsamajn bestojn kaj plantojn. Malbonŝance tamen, la Vadmaro estas en danĝero. Ĝi frontas kontraŭ minacoj, kontraŭ kiuj ankaŭ multaj aliaj ekosistemoj frontas. Gravas do ke oni daŭre esploru la regionon kaj ekosistemon kaj adaptu la regulojn por kiel eble plej bone konservi ĝin. Nur tiel la venontaj generacioj povos ĝui ĝin kaj lerni de ĝi.


---

# Fluantaj magnetoj

**Published:** 2018-06-20

**URL:** https://scivolemo.wordpress.com/2018/06/20/772/

**Author:** Frank van Hertrooij

**Categories:** Ĥemio

Kiam oni pensas pri magneto, oni pensas pri malmola, metala objekto en la formo de bloko, huffero aŭ eble disko. Ĝia formo estas fiksa kaj ne ŝanĝiĝas. Magnetoj fakte perdos sian magnetan kampon, kiam oni tro forte batas ilin, aŭ varmigas ilin. Tio estas pro tio ke ĉiu atomo en la magneto havas propran magnetan kampon. Kiam oni varmigas magneton ĝis post la Curie-temperaturo, la direktoj de tiuj magnetaj kampoj povas hazardiĝi, kio kaŭzas ke ili nuligas unu la alian. Nur se ĉiuj etaj magnetaj kampoj iras en la sama direkto, ili plifortigas unu la alian. Ke magnetoj estas sentemaj al tiaj faktoroj signifas ke oni ne povas fari per ili kion oni volas. Oni ekzemple ne povas akiri magnetan likvaĵon per fandi magneton (tia likvaĵo ĉiukaze estus tro varmega por preskaŭ ĉiuj aplikoj). Se oni rigardas la intereton tamen, oni vidas sennombrajn videojn kun magnetaj likvaĵoj kaj argiloj kaj retpaĝoj kiuj vendas ilin. Por kompreni kiel tiaj materialoj funkcias, tamen, oni devas unue zomi.

^Ferofluaĵoj estas la steluloj de multaj filmetoj en la interreto.

La fonto de magnetismo

La speco de magnetismo kie atomaj magnetetoj kunlaboras por krei unu grandan magneton nomiĝas feromagnetismo. Feromagnetismo estas la plej forta speco de magnetismo kaj jam estas konata ekde antikveco. Magnetoj kiuj uzas ĉi tiun specon de magnetismo povas esti kreataj nur el malmultaj metaloj, pro tio ke oni bezonas tre specifan atoman strukturon por krei ilin. Fero estas la plej bona kaj konata feromagnetisma materialo kaj inspiris la terminon mem. Ke atomoj povas esti etaj magnetoj estas la rezulto de kvantumreguloj. Priskribi tiujn ekzakte estas sufiĉe malfacila, sed la koncepto ne estas ekstermonda. La negativaj partikloj ene de atomo, la elektronoj, havas specifan econ kiu nomiĝas ”spino”. Oni ofte komprenas tion kiel rotacion kiu povas iri en du direktoj. Realvive la priskribo estas multe pli nuanca tamen. La spino vekas etan magnetan kampon ĉirkaŭ la elektrono. Ĉiu materialo do enhavas magnetajn kampojn, sed oni ne ĉiam rimarkas ilin. Ĉu la tuta atomo estas magneta, dependas de ĝia strukturo. Ekzistas malsamaj modeloj por priskribi kiel elektronoj estas ordigitaj ene de atomoj. La plej simpla priskribo estas ke elektronoj ĉirkaŭiras la kernon de la atomo. Realvive elektronoj agas ankaŭ kiel ondoj krom kiel partikloj, sed por kompreni la bazon de magnetismo, tiu distingo ne estas tre grava. Kio ja gravas estas ke ne ĉiuj elektronoj moviĝas en la sama regiono ĉirkaŭ la atomo. Ju pli da elektronoj atomoj havas, des pli kompleksa la sistemo iĝas, sed la malsamaj regionoj ĉirkaŭ la kerno ĉiam pleniĝas laŭ la sama maniero. Unu el la reguloj laŭ kiuj atomoj estas ordigitaj estas la ekskluda principo de Pauli. Tiu priskribas ke du elektronoj en la sama regiono devas havi malajn spinojn (ili ne rajtas havi kvar samajn kvantumnumerojn). La magnetaj kampoj de la elektronoj do estas malaj. Por ke ne ĉiuj magnetaj kampoj nuligas unu la alian, la atomo havu neparan kvanton de elektronoj, aŭ se oni havas nur parojn de elektronoj, ili ne rajtas esti en la sama regiono. La lasta estas vera por, ekzemple, oksigeno. Kompreneble atomoj plej ofte troviĝas en molekuloj, do kvankam oksigena atomo havas neparan elektronon, oksigena molekulo (kun du atomoj kiuj kunhavas siajn elektronojn) ne estas magneta. Eĉ kiam materialo povas esti magneta, ĝi plej ofte ne estas. Eble ĝi estas magneta en etaj partoj, kie la atoma magnetkampo iras en la sama direkto, la materialo grandskale povas esti nemagneta. Nur se la atomaj magnetkampoj iras en la sama direkto, ili plifortigas unu la alian kaj kreas magneton. En la naturo tia strukturo estas tre malofta kaj nur unu mineralo foje kreas naturajn magnetojn: magnetito.

^Eĉ se la individuaj regionoj de materialo povas esti magnetaj, ili povas nuligi unu la alian.

Kiel funkcias ferofluaĵo?

Ferofluaĵoj ne estas magnetaj en la senco de klasikaj magnetoj. Same kiel peco da fero, ili nur produktas magnetan kampon kiam ili estas proksimaj al alia magneto. Tiel ili povas esti altirataj. Ĝi do estas altirata de magneto kiel fero, sed ĝi estas likvaĵo. Tio kaŭzas la strangajn efikojn kiujn oni vidas en la filmetoj. Estas strange tamen, ke kiam oni metas magneton sub la bovlon, la fluaĵo ankaŭ fluas supren en la formo de pikiloj, kontraŭ gravito. Por kompreni kio okazas, oni povas mem fari eksperimenton. Kion oni bezonas estas magneto kaj polvo de fero. Kiam oni metas la magneton sub la tablon, aŭ iun platon, kaj oni faligas la feron sur la surfacon, la eroj kolektiĝos laŭ fiksa strukturo. Ili sekvas la direkton de la magneta kampo. Kun sufiĉe multe da fero, la eroj komencas formi bulon de pikiloj. Kvankam la eroj ja estas altirataj de la magneto, ili serĉas la lokon kie ilia energio estas minimuma. Tio estas laŭ la linioj de la magneta kampo. En ĉi tiu eksperimento la partikloj de fero estas solidaj kaj kreas neregulajn kolumnojn, sed imagu ke oni metus la partiklojn en likvaĵo. Tiam la partikloj multe pli facile moviĝas unu preter la alian, kio donas tre regulajn pikilojn.

^Ĉi tiel agas ferpolvo kiam ĝi troviĝas en magneta kampo.

Por krei ferolikvaĵon oni bezonas tri ingrediencojn: la magnetajn partiklojn, la likvaĵon, kiu entenas ilin kaj surfaktanton. La likvaĵo povas esti akvo aŭ oleo, depende de la ecoj kiujn oni volas havi. La magnetaj partikloj estas plej ofte magnetito. Gravas kiom grandaj la partikloj ekzakte estas, ĉar tio multe influas kiel la fluaĵo agas. Se la partikloj estas tro grandaj, ĉirkaŭ centono de milimetro, ili formos ĉenojn en magneta kampo, kio igas la fluaĵon multe pli viskoza (siropa). Ĝenerale, la partikloj en ferofluaĵo estas ĉirkaŭ dek miliononoj de milimetro. Tiel, la viskozeco ne ŝanĝiĝas en magneta kampo, sed nur dependas de la fluaĵo. Ankaŭ la surfaktanto estas ege grava ingredienco. Ĝi funkcias iomete kiel sapo kaj kreas tavolon ĉirkaŭ la partikloj. Tiel ili ne povas kungluiĝi. Tio estas necesa por certigi ke la fluaĵo restas mikso. Alia problemo kun miksaĵoj estas ke la partikloj povas malrapide droni suben anstataŭ resti egale distribuataj. Feliĉe, la partikloj estas tiom etaj, ke la hazardaj moviĝoj de molekuloj de la fluaĵo sufiĉe puŝas ilin por zorgi ke ili ne dronas.

Kiam oni komparas ferofluaĵon al solidaj partikloj de fero, oni vidas ke la pikiloj produktataj de ferofluaĵoj estas multe pli similaj unu al la alia kaj malakraj. Tiu efiko estas la rezulto de la surfaca tensio de la likvaĵo. La molekuloj en la likvaĵo interagas kaj altiras unu la alian, do la molekuloj volas esti ĉirkaŭataj de kiel eble plej da similaj molekuloj. Neniu volas esti ĉe la rando do. Tio kaŭzas ke la likvaĵo provas preni formon kun kiel eble plej malgrandan surfacon, kompare al ĝia volumeno. Teorie tiu formo estus sfero, sed pro tio ke la gravito kaj la magneta kampo tiras la likvaĵon, ĝi ne estas sufiĉe forta por tio kaj serĉas la plej bonan alternativon. En kutimaj magnetaj kampoj la pikiloj do estas rondigitaj, sed ĉe ege forta magneto, la magneta forto povas venki kontraŭ la surfaca tensio, kio rezultas je eta, akra pikilo sur la pinto de la kutima pikilo. Malgraŭ tio ke la pikiloj aspektas malmolaj, ili ankoraŭ estas likvaj. Je propra risko, oni povas tuŝi ilin kaj senti kiom molaj ferofluaĵoj fakte estas. Oni ankaŭ povas tre simple forpuŝi la pikilojn, simple per blovi kontraŭ ili. Kiam oni ludas kun ferofluaĵoj, oni konsciu tamen, ke ili povas ĝeni la haŭton kaj tute detrui oniajn pulmojn. Ili ankaŭ rampas en la plej etajn fendojn, do ankaŭ sub la ungojn aŭ en vundojn. Oni do zorgu ke oni scias kion oni faras kaj ke oni bone protektas sin.

Aplikoj de ferofluaĵoj

La ĉefa inventinto de ferofluaĵoj estis Steven Papell. NASA donis al li la taskon de elpensi brulaĵon kiu povus esti regata en la kosmo. En la kosmo, neniu forto tiras la brulaĵon el la ujo, kio povas esti granda problemo por la rakedo. Papell elpensis ke magneta brulaĵo povus esti tirata suben de forta magneto, aŭ pumpata per ŝanĝantaj magnetaj kampoj. Li preparis la unuan ferofluaĵon, kiun li bazigis sur keroseno kaj li akiris patenton en 1965. Malgraŭ liaj penoj, magnetaj brulaĵoj neniam iĝis realeco kaj NASA iris de likvaj brulaĵoj al solidaj. Malgraŭ tio, la stranga likvaĵo ja instigis pli da esploroj kaj nur ferolikvaĵoj estas preskaŭ ĉie. Estas reala ŝanco ke eĉ la aparato kiu montras ĉi tiun blogon enhavas etan kvanton. La plej vasta uzu por ferofluaĵoj estas en laŭtparoliloj. Kiam multe da elektro trairas la bobenon, ĝi povas varmiĝi. Oni uzas ferofluaĵojn por malvarmigi la bobenon kaj por igi la sonon pli glata. Ankaŭ en aliaj elektronikaĵoj kun moviĝantaj partoj, ferofluaĵoj estas uzataj por glatigi la movojn kaj por protekti la elektronikaĵojn kontraŭ malpuriĝo.

^Steven Papell

Ferofluaĵoj ankaŭ povas esti uzataj por kuraci homojn. Foje oni volas ke medikamento iru al tre specifa parto de la korpo, kiel tumoro. Tio povas esti farata per ligi la medikamenton al feromagnetaj partikloj kaj liberigi ilin en la sango de la paciento. Tiel, oni povas gvidi la medikamentojn de ekstere kaj tre efike liveri la medikamenton. Alia metodo de batali kontraŭ tumoroj pere de ferofluaĵoj temas pri varmo. Kiam oni enmetas magnetajn partiklojn en la tumoro, oni povas rapide movi ilin per ŝanĝanta magneta kampo. Tiel la energio de la magneta kampo estas transformata al varmo, kio malfortigas la ĉelojn de la tumoro. Ambaŭ el tiuj metodoj povas iomete damaĝi la korpon, sed ili estas promesaj, pro tio ke ili estas multe malpli damaĝaj ol pli malnovaj, kutimaj metodoj de kuraci.

Ferofluaĵoj estas uzataj medicine kaj teĥnike, sed ili ankaŭ belas. La strangaj ecoj de ferofluaĵoj inspiris sufiĉe da artistoj kaj multaj el ili uzas ĝin en skulpturoj. Tiuj skulpturoj ne nur stimulas onin pro ilia beleco, sed ankaŭ pro tio ke ili igas onin scivolema. Kiam oni vidas kiel la stranga fluaĵo moviĝas, oni tuj volas scii kiel ĝi funkcias. Eble tio estas la plej bona maniero por interesigi homojn pri scienco: per igi ilin scivolemaj kiam ili ne atendas tion.

Jen intervjuo kun artisto kiu uzas ferofluaĵojn en siaj skulpturoj:

Jen klara ekzemplo de skulpturo:


---

# La ludpilko de la universo

**Published:** 2018-06-27

**URL:** https://scivolemo.wordpress.com/2018/06/27/la-ludpilko-de-la-universo/

**Author:** Frank van Hertrooij

**Categories:** La Kosmo, La Tero, Sciencistoj

Se oni ne scius pli bone, oni facile havus la impreson ke la Suno ĉirkaŭiras la Teron. Tiun ideon oni havis dum miljaroj. Kvankam kelkaj filozofoj jam proponis ke la Tero ne estas la centro de la universo en antikveco, pli el ili kredis la malon, do la ideo ne multe disvastiĝis ĝis post la mezepoko. Eble la demando de kio ĉirkaŭiras kion ne ŝajnas tiom grava unuavide, sed dum la plejparto de historio, la ”moviĝo” de la Suno estis la plej grava horloĝo. Dum la tago ĝi regis kiam oni vekiĝis. Dum la jaro ĝi regis kiam oni semis kaj rikoltis. Plej sukcesaj estis do tiuj komunumoj, kiuj komprenis la Sunon.

Laŭ la Greka mitologio, la mondo estas ĉirkaŭata de oceano. Ĉiumatene, la dio Helios leviĝas el la oceano kun sia ĉaro kaj tiras la Sunon laŭ la firmamento. En la okcidento li denove eniras la oceanon kaj vojaĝas orienten per boato. Nuntempe la ideo de tiri la Sunon per ĉaro estas tute freneza, sed la Grekoj havis neniun ideon pri kiom granda la Suno estas, aŭ pri ĝia distanco. La filozofoj foje havis pli raciajn ideojn pri la moviĝoj de astroj, sed ili ne povis bazigi siajn ideojn sur pli ol filozofio kaj la propraj okuloj. La plej grava el la tiamaj modeloj estis tiu de Aristotelo. Laŭ li, la universo konsistis el du partoj: la ”subluna” kaj la ”superluna”. Aristotelo kredis ke ĉio super la Luno estas perfekta kaj ne ŝanĝiĝas. La Luno kaj ĉio super ĝi do moviĝas laŭ cirkloj, ĉar Aristotelo konsideris la cirklon la perfektan formon. La Lunoj kaj la planedoj ĉiuj estis fiksitaj al rotaciantaj, travideblaj sferoj, kiuj ĉiuj havis sian propran rapidecon. La centro de ĉiuj sferoj estas la Tero kaj la plej ekstera sfero surhavas ĉiujn stelojn.

^ Mapo de la sunsistemo, bazita sur Aristotelo

La ideo de ĉielaj sferoj estas bela, sed kiam oni rigardas dum pli longa tempo, ĝi ne plu funkcias. Kelkfoje planedoj faras nodon kaj moviĝas retroen. Kompreneble tio signifas ke ne ĉio moviĝis laŭ la perfekta formo kiel Aristotelo diris. Por ripari la damaĝon, Apolonio de Pergo ĝisdatigis la modelon kaj poste aliaj filozofoj kiel Ptolemeo eĉ pli detale ellaboris ĝin. La granda ŝanĝo kiun ili faris estis la aldono de epicikloj. La planedoj ne moviĝis laŭ unu cirklo, sed laŭ cirklo, kies centro moviĝis laŭ alia cirklo. Kiam Ptolemeo finis la modelon, ĝi havis 40 cirklojn kaj epiciklojn. La centroj de la cirkloj ne plu estis en la centro de la Tero kaj la epiciklo de la Luno iris en la malan direkton. Ju pli da cirkloj oni aldonis, des pli kompleksa la sistemo iĝis, sed esence ĝi estis facile priskribebla.

^ Simpligita Ptolemea sunsistemo. En lia modelo, la Suno ne havas epiciklon kaj la Luno iras en la mala direkto.

Kvankam kelkaj Grekaj filozofoj jam eksperimentis kun suncentrismaj modeloj, bonaj matematikaj priskriboj nur venis post la mezepoko. Tiam Koperniko proponis suncentrisman modelon en sia libro De revolutionibus orbium coelestium (Pri la turno de ĉielaj sferoj). Li longe hezitis publikigi la libron, pro tio ke ĝi kontraŭis la Aristotelan modelon, kiu tiom longe travivis kaj estis subtenata de la papo. Daŭris ĝis tuj antaŭ lia morto ke Koperniko publikigis la libron. La socia ŝoko ne estis tiom granda kiel Koperniko timis tamen, pro tio ke la presisto aldonis antaŭvorton ekster lia scio, en kiu li diris ke la teorio estu konsiderata kiel ebla matematika modelo, anstataŭ nepre ĝusta priskribo de realeco. Kvankam ni nun scias ke la Tero ĉirkaŭiras la Sunon, la priskribo de Koperniko ne estis tiom kredebla. Unue, Oni ĉiam pensis ke ĉio falas al la Tero. Koperniko proponis ke anstataŭe, ĉio kio apartenas al la Tero falas al la Tero, ĉio kio apartenas al la Suno falas al la Suno kaj tiel plu. La teorio de gravito de Neŭtono ankoraŭ ne ekzistis, do tiu propono estis ankoraŭ malfacile kredebla. Due, Koperniko ankoraŭ kredis ke ĉiuj astroj moviĝu en cirkloj. Por priskribi suncentrisman sistemon, li bezonis eĉ pli da epiciklojn ol Ptolemeo por tercentrisma sistemo, do tio igis la modelon eĉ pli kompleksa. La lasta granda kritiko temis pri paralakso. Kiam oni moviĝas, oni vidas ke proksimaj objektoj ŝajnas moviĝi pli rapide ol malproksimaj objektoj. Tion oni povas vidi en aŭto, kiam oni tre rapide preterpasas konstruaĵojn tuj apud la vojo, sed montoj en la fono ŝajnas iri tre malrapide. La kritiko estis ke se la Tero moviĝus ĉirkaŭ la Suno, oni vidus ke la steloj moviĝus unu kompare al la alia. Koperniko defendis sian teorion per tio ke la steloj estas tiom nekredeble distancaj, ke oni ne povas mezuri la efikon kaj li pravis. Neniu kapablis mezuri la paralakson de steloj ĝis la naŭdeka jarcento, sed la efiko ja ekzistis.

^ Simpligita Kopernika sunsistemo kun la Tero (Terra) inter Venuso kaj Marso

Post Koperniko, diversaj sciencistoj kontribuis al la modelo per plenigi la truojn kaj korekti erarojn. Inter ili estis Galileo, kiu kreis sian propran teleskopon kaj estis la unua kiu uzis ĝin por rigardi planedojn. Specife liaj observoj de Jupitero kaj Venuso estis relevantaj. Ĉirkaŭ Jupitero li malkovris kvar lunojn, kiuj klare moviĝis ĉirkaŭ Jupitero anstataŭ la Tero. Venuso ne havas lunon, sed pro tio ke ĝi pli proksimas al la Suno ol la Tero, oni povas parte vidi la malhelan flankon. Oni neniam vidas la malhelan flankon de planedoj kiuj estas malpli proksimaj al la Suno. Eble la plej grava ŝanĝo por igi la Kompernikan modelon funkcii estis farata de Keplero. Li faris sennombre multajn observojn de la pozicioj de la planedoj kaj provis kalkuli iliajn orbitojn kun lia lernanto. La rezulto de tiu giganta esploro estis tri leĝoj pri kiel planedoj moviĝas. Post tiam, eĉ la ideo ke planedoj moviĝis en cirkloj estis forĵetata.

Ĉiuj planedoj moviĝas ĉirkaŭ la Suno en elipsaj orbitoj. Elipso estas kurbo ĉirkaŭ du punktoj (la fokusoj), el kiu unu ĉiam troviĝas en la Suno.

Ĉiuj planedoj moviĝas ĉirkaŭ la Suno en elipsaj orbitoj. Elipso estas kurbo ĉirkaŭ du punktoj (la fokusoj), el kiu unu ĉiam troviĝas en la Suno.

Ĉiuj planedoj moviĝas ĉirkaŭ la Suno en elipsaj orbitoj. Elipso estas kurbo ĉirkaŭ du punktoj (la fokusoj), el kiu unu ĉiam troviĝas en la Suno.

Planedo bezonas same multe da tempo por trairi du sektorojn de sia orbito kun la sama areo. Tio signifas ke ĝi plirapidiĝas kiam ĝi alproksimiĝas al la Suno kaj malrapidiĝas kiam ĝi malproksimiĝas.

Planedo bezonas same multe da tempo por trairi du sektorojn de sia orbito kun la sama areo. Tio signifas ke ĝi plirapidiĝas kiam ĝi alproksimiĝas al la Suno kaj malrapidiĝas kiam ĝi malproksimiĝas.

Planedo bezonas same multe da tempo por trairi du sektorojn de sia orbito kun la sama areo. Tio signifas ke ĝi plirapidiĝas kiam ĝi alproksimiĝas al la Suno kaj malrapidiĝas kiam ĝi malproksimiĝas.

La tempo bezonata por trairi la orbiton al la dua potenco, dividite de la averaĝa distanco al la Suno al la tria potenco, estas konstanta. Tio signifas ke planedo kiu averaĝe estas dufoje tiom for de la Suno kiel la Tero, bezonos ĉirkaŭ 2,8 jaroj por ĉirkaŭiri la Sunon.

La tempo bezonata por trairi la orbiton al la dua potenco, dividite de la averaĝa distanco al la Suno al la tria potenco, estas konstanta. Tio signifas ke planedo kiu averaĝe estas dufoje tiom for de la Suno kiel la Tero, bezonos ĉirkaŭ 2,8 jaroj por ĉirkaŭiri la Sunon.

La tempo bezonata por trairi la orbiton al la dua potenco, dividite de la averaĝa distanco al la Suno al la tria potenco, estas konstanta. Tio signifas ke planedo kiu averaĝe estas dufoje tiom for de la Suno kiel la Tero, bezonos ĉirkaŭ 2,8 jaroj por ĉirkaŭiri la Sunon.

Kvankam la leĝoj tre bone funkcias, ili ankoraŭ ne estis kompletaj. Estis Neŭtono kiu ligis la teoriojn pri la moviĝo de planedoj al la moviĝoj de objektoj surtere. Tiel li do igis la distingon inter la ”subluna” kaj la ”superluna” nenecesa. Kvankam pluraj versioj ekzistas, la anekdoto pri kiel li elpensis tiun paŝon iris pli-malpli jene. Kiam Neŭtono sidis sub arbo kaj pensis pri fiziko, li vidis pomon fali de arbo. Li scivolis pri kio tiris la pomon kaj decidis ke iu forto devus esti respondeca pri tio. Tiu forto estis la forto de gravito. Se la forto de gravito povas tiri la pomon sen tuŝi ĝin, li pensis, kial ĝi ne povus tiri ankaŭ la Lunon? Kompreneble tio nur estis la komenco, sed kiam li ellaboris la teorion, li povis unuigi moviĝojn surtere kaj en la kosmo kaj kreis unu el la plej fortaj teorioj el la historio de scienco. Ĝis la dudeka jarcento la gravita teorio de Neŭtono estis senprobleme uzata, ĝis oni eltrovis ke ĝi ne funkcias en la plej ekstremaj situacioj. Oni bezonis la relativecteorion de Einstein por priskribi ŝanĝiĝojn en la orbito de Merkuro. Al li, gravito ne estis iu forto kiu tiras objektojn, sed faldiĝo de spaco mem, kaŭzata de grandaj masoj. Merkuro, kiu plej proksimas al la Suno, do estas plej multe influata de tiuj efikoj.

^ Laŭ Keplero, planedo bezonas same multe da tempo por iri de A al B, kiel por iri de C al D, ĉar la areoj estas same grandaj.

Sonas kvazaŭ oni nur bezonas unufoje kalkuli la orbiton de planedo por ĉiam perfekte scii la tempon, sed ankaŭ tio nur estas ŝajno. La Tero estas la ludpilkoj de la astroj ĉirkaŭ ĝi kaj la Luno, Suno kaj planedoj konstante ŝanĝas ĝian orbiton kaj rotacirapidon. La moviĝo de la Tero estas tiom kompleksa kaj malregula, ke homaro decidis ne plu aŭskulti ĝin. La sekundo ne plu estas difinita kiel parto de tago, sed anstataŭe kiel la daŭro de 9.192.631.770 periodoj da radiado de 133Cs-izotopo. Tio signifas ke oni pli fidas la aparatojn kiujn ni kreis, ol la Tero. Malgraŭ tio, ja volas ke la pozicio de la astroj kongruu kun nia Tempo, oni uzas supersekundojn, same kiel supertagojn, por nuligi la diferencon inter la du.

Ĉiukaze la ideo de Tago ne estas universala. Ekzistas pluraj difinoj de tago, kiuj havas siajn proprajn utilojn. Tago estas la periodo dum kiu la Tero unufoje ĉirkaŭiras sian propran akson. Tiu difino ŝajnas logika, sed ĝi dependas de onia vidpunkto. Kiam oni elektas forajn stelojn kiel referencpunkton, tago daŭras 86 164 sekundojn. Tio nomiĝas ”sidera tago”. Alia difino uzas la kruciĝon de la ŝajnorbito de la Suno kaj la ekvatoro kiel referencpunkton, sed ankaŭ tiu punto malrapide moviĝas, kio igas tiun difinon de tago ĉirkaŭ 8 milonoj de sekundo malpli longa. Se oni anstataŭe uzas la Sunon kiel referencpunkton, kio estas la ĉiutaga difino, la tago daŭras iom pli longe, pro tio ke la Tero ankaŭ ĉirkaŭiras la Sunon, do ĝi iom pli longe turniĝu por ke la Suno estu en la sama punkto. Tio ankaŭ signifas ke jaro daŭras unu tagon pli se oni mezuras per sideraj tagoj. La plej facila maniero por kompreni la diferencon inter la du difinoj estas ke oni mezuras la tempon inter la momento kiam stelo havas specifan pozicion kaj kiam ĝi havas la saman pozicion la sekvan tagon. Tiu periodo estas (praktike) sama por ĉiuj steloj krom la Suno, ĉar ĝi malrapide moviĝas trans la konstelacioj.

^ Kiam la Tero tute rondiris (2), la Suno ne estas en la sama loko kompare al la surfaco.

Aldone, se oni ĉiam samtempe fotas la sunon, ĝi ne ĉiam estos en la sama pozicio. La orbito de la Tero estas elipsa, do ĝi ne ĉiam havas la saman rapidon. Aldone, la turnakso de la Tero ne havas rektan angulon kun ĝia orbito. Tio signifas ke kiam oni fotas la sunon je la sama tempon dum tuta jaro, la pozicioj de la Suno ne estas punkto aŭ rekta linio, sed kurbo kun nodo en la mezo. Tia kurbo nomiĝas ”analemo” kaj ĝi havas malsaman formon sur ĉiu planedo. Sur Saturno, Urano kaj Neptuno la analemo havas la formon de la numero 8, kiel surtere (kvankam tiu de Saturno preskaŭ havas la formon de guto). Sur Jupitero kaj Venuso ĝi estas elipso, sur Marso ĝi estas guto kaj sur Merkuro ĝi estas punkto. Tiu de Merkuro estas punkto, pro tio ke tago sur Merkuro daŭras ekzakte 1,5 foje tiom longe kiel jaro.

^ Analemo kun la datoj de la plej ekstremaj punktoj

La angulo de la Terakso ne nur kaŭzas la formon de nia analemo. Ĝia plej granda efiko sur la Tero estas la sezonoj. Pro la angulo, unu flanko de la Tero ricevas pli da sunlumo ol la alia flanko, kio kaŭzas ke tiu flanko spertas someron. Aldone, la tagoj iĝas pli longaj sur la parto de la Tero kiu spertas someron kaj malpli longaj sur la alia parto. Ĉi-momente, fine de junio, la norda duonsfero ĵus spertis sian plej longan ”tagon” (la tago kun plej da sunlumo), sed tio ne ĉiam estos tia. Pro tio ke la tero estas pli peza ĉirkaŭ la ekvatoro, la Suno provas rektigi la turnakson. Ke la Tero rotacias samtempe ŝanĝas la direkton de tiu forto, kio kaŭzas ke la turnakso de la Tero malrapide turniĝas. Tiu moviĝo nomiĝas ”precesio” kaj daŭras ĉirkaŭ 26 000 jaroj. Tio sonas kiel ignorebla faktoro, sed la steloj kiujn la Grekoj kaj Egiptoj uzis por navigacii estis en tute malsamaj lokoj. Nun ekzistas stelo preskaŭ tuj super la turnakso de la Tero, kiu do ne moviĝas, sed tio ne ĉiam estis tia. Interesa konsekvenco de tio temas pri konstelacioj. La konstelacio kiun oni havas en horoskopoj ne plu ĝustas. Laŭ la difino, onia konstelacio estas tiu konstelacio, en kiu la Suno troviĝas dum onia naskiĝtago. Tio funkciis kiam oni elpensis la konstelaciojn en antikveco, sed pro la pecesio, la zodiako ŝoviĝas averaĝe unu konstelacion ĉiuj 2000 jaroj. Tio signifas ke oni jam devas enkalkuli tiun ŝoviĝon oni legas horoskopon. Tio ne igos la horoskopon pli vera tamen.

^ Precesio igas la Tero moviĝi kiel turbo.

La historio de kapti la tempon estas same aĝa kiel historio mem. Ĝi estis granda defio kun multe da bataloj. Unuflanke sciencistoj kiel Galileo estis malliberigitaj pro tio ke iliaj ideoj ne kongruis kun religio, sed aliflanke religiaj festotagoj kaj la strukturita ritmo de monaĥoj instigis la konstruadon de precizaj kalendaroj kaj horloĝoj. Unuflanke homaro iĝis pli preciza ol la naturo, sed aliflanke oni ja volas ke la horloĝoj kongruu kun la moviĝo de la Tero. Ĉiukaze, la historio ankaŭ estas verkata. Novaj teĥnologioj helpas onin mezuri eĉ pli precize kaj oni pli kaj pli bone komprenas kiel la Tero moviĝas. Horloĝoj do ne estas memevidentaj.

Kiam oni aldonis supersekundon, Jean-Jacques Wintraecken verkis artikolon pri tio por Monato. Ĝi troveblas per la jena ligilo: https://tinyurl.com/supersekundo

Artikolo de Jean-Jacques Wintraecken el Monato ( www.monato.net )


---

# Vulkano, la kaŝita planedo

**Published:** 2018-09-05

**URL:** https://scivolemo.wordpress.com/2018/09/05/vulkano-la-kasita-planedo/

**Author:** Frank van Hertrooij

**Categories:** La Kosmo, Sciencistoj

Hodiaŭ la sunsistemo enhavas ok astrojn, kiujn astronomoj nomas planedojn. Tra historio tamen, tiu nombro ŝanĝiĝis plurfoje. Kiuj astroj estas planedoj kaj kiuj ne, estas malfacila demando tamen kaj emocioj povas havi gravan rolon en la decido. Multaj homoj ne ŝatis la decidon, kiu igis Plutonon nana planedo kaj la kadroj per kiuj oni grupigas astrojn restas homaj elpensaĵoj. La decido estis tre grava tamen, ĉar ĝi reflektas kiel astronomoj pensas pri la sunsistemo, sen igi Plutonon malpli grava. La sentroniĝo de Plutono ankaŭ ne estis la unua fojo ke astro perdis sian planedan statuson. Antaŭe oni konsideris Cereson la kvinan planedon de la sunsistemo, ĝis oni malkovris tro da aliaj objektoj en ĝia orbito. Estas komprenebla afero ke homoj malfacile akceptas ĉi tiajn ŝanĝiĝojn, sed ili ne nepre estas perdo. En la kazoj de Plutono kaj Cereso, la rangmalaltiĝoj rezultis je tute novaj grupoj de objektoj por studi, nome la nanaj planedoj kaj asteroidoj. Multe malpli konata tamen, estas la rakonto de la planedo Vulkano, kvankam ĝi ludis esencan rolon en la hodiaŭa kompreno de fiziko.

La konvinko ke ekzistus aldona planedo estas interesa, kiam oni rigardas ĝin el la perspektivo de la tempo en kiu ĝi naskiĝis: la dek naŭa jarcento. Dum jarmiloj la nuraj konataj planedoj estis tiuj, kiujn oni povis vidi nudokule, sed antaŭ dekjaroj nova planedo estis malkovrita, nome Uranuso. Ke nova planedo povis esti malkovrata montris ke la firmamento ne estas senfina kaj neŝanĝebla, kio inspiris plurajn generaciojn de astronomoj al serĉi eĉ pli bone. Estis la Franca matematikisto Urbain Le Verrier, kiu montris per sia matematika analizo de la orbito de Urano, ke iu alia objekto devis ekzisti por klarigi neregulecon. Tri jarojn poste, en 1846, Johann Galle kaj Heinrich d’Arrest malkovris la novan planedon, Neptunon, nur unu gradon for de la loko indikita de la kalkuloj. Ke oni povis kalkuli la pozicion kaj orbiton de nekonata planedo matematike kaj poste observi ĝin, donis multe da fido al la uzita matematiko. Malgraŭ tio tamen, ĝi restis modelo kaj tro da fido povas blindigi onin.

^ Urbain Le Verrier

La matematiko kiun Le Verrier uzis estis bazita sur Neŭtona kompreno de fiziko. Neŭtono proponis ke la forto, kiu tenas la Lunon en sia orbito estas la sama forto kiel tiu, kiu faligas pomon el arbo. Tiu forto estas la forto de gravito, kiu laŭ Neŭtono ekzistas inter ĉiuj objektoj kun maso. Pli grandaj masoj havus pli da forto inter si kaj la forto kvadrate pligrandiĝas kiam oni alproksimiĝas al la maso. Liaj kontribuoj kaj tiuj de aliaj gravaj astronomoj kiel Keplero, kreis novan modelon de la sunsistemo. Planedoj moviĝas en elipsaj orbitoj ĉirkaŭ la mezpunkto de la sunsistemo, kiu estas en la Suno. Pro ĝia sukceso, la Neŭtona teorio de gravito estis rigardata kvazaŭ absoluta vero. Objektoj ĉiam moviĝis en la ĝustan direkton kaj kun la ĝusta rapideco, do ekzistis neniu kialo por dubi ĝin. Ke Neŭtono pravis dum 150 jaroj igis fizikistojn arogantaj. Ili pensis ke ili tiom bone komprenis la fizikon de moviĝoj ke la teorio devus esti universala kaj aplikebla eĉ al situacioj, kiujn oni ankoraŭ ne povis imagi. Bedaŭrinde por ili tamen, Neŭtono nur pravis sub specifaj kondiĉoj.

Laŭ la principoj de scienco, teorio povas esti konsiderata ĝusta ĝis oni renkontas bonan pruvon kiu kontraŭas ĝin. Se oni trovas tion, oni forĵetu la teorion, aŭ tiel adaptu ĝin, ke ĝi klarigas ĉiujn pruvojn. Sur papero tio sonas bone, sed kiam oni vere kredas je teorio, psiĥologio povas esti onia plej forta malamiko. Tio okazis kiam Le Verrier analizis la orbiton de Merkuro. Merkuro havas tre elipsan orbiton. Tio signifas ke ĝi estas tre proksima al la Suno dum parto de ĝia ĉirkaŭiro kaj multe malpli proksima dum la resto. La punkto de la orbito kiu plej proksimas al la suno nomiĝas la perihelio kaj la punkto kie ĝi estas malplej proksima nomiĝas la afhelio. Kio estas interesa pri Merkuro estas ke la perihelio kaj afhelio ne restas en la samaj lokoj. Ili tre malrapide rondiras, kio signifas ke Merkuro fakte ne moviĝas en elipso, sed en spiralo. Ni nun scias ke ankaŭ la aliaj planedoj spertas tian ŝoviĝon de apsidoj, sed la efiko estas malfacile mezurebla, do tiutempe la efiko nur estis konata rilate al Merkuro. Estas sufiĉe evidenta konkludo ke iu objekto devis gravite tiri Merkuron kaj tiel ŝanĝi la orbiton. Devis esti iu eta planedo aŭ asteroida zono, kies orbito estis eĉ pli proksima al la Suno ol tiu de Merkuro. La sunsistemo subite havis novan planedon kaj kelkaj astronomoj komencis la serĉon plene je konvinko.

^ Troigita modelo de la orbito de Merkuro

Serĉi planedon tiom proksime al la Suno ne estas facila. Kiam oni volas observi Merkuron, la plej bona tempo estas tuj post sunsubiro aŭ tuj antaŭ sunleviĝo. Tiam Merkuro estas trovebla tre proksime al la Suno. Ju pli proksima la planedo estas tamen, des pli alta la Suno devas esti. Tio klare kaŭzas problemojn, ĉar la ĉielo iĝas pli luma, kio igas la planedon malpli videbla. Eĉ pli pripensindaj estas la riskoj, kiujn oni konsideru kiam oni observas tiom proksime al la Suno. Kiam oni malĝuste direktigas la teleskopon, oni povas senintence rigardi la Sunon. Tio povas blindigi onin ene de sekundo kaj severe damaĝi la teleskopon. La nura sekura maniero por serĉi planedon do estas aŭ per transiro, aŭ per suna eklipso.

La plej grava ”observo” de transiro de Vulkano estis farata de Edmond Lescarbault en 1859. Li estis kuracisto, sed inter la vizitoj de malsanuloj, li praktikis astronomion. Transiro en astronomio estas fenomeno, kiu okazas kiam planedo troviĝas inter la Suno kaj la Tero. La planedo tiam estas videbla kiel nigra punkto sur la disko de la Suno, kiu malrapide moviĝas trans la surfaco. Lescarbault sekvis tiun moviĝon kaj precize notis ĝin. Tamen, kiam li faris la observon, li sciis nenion pri la laboro de Le Verrier. Finfine, kiam li legis publikaĵon pri la planedo, kiun Le Verrier verkis, li verkis leteron pri liaj observoj. Le Verrier kiel eble plej rapide vojaĝis al la domo de Lescarbault (kiu post la trajnvojaĝo estis ankoraŭ 12-kilomentran promenon for) por paroli pri la observoj. Li konvinkiĝis pri tio ke Lescarbault vidis veran planedon. Post tio, ne daŭris longe ĝis la planedo ricevis sian nomon, kvankam oni ne certas pri kiu elpensis la nomon.

^ Ĉi tiu bildo estis farita dum la Merkura transiro de 2006. Merkuro estas la cirklo ĉirkaŭ la mezo de la bildo. La makuloj de la randoj estas sur la Suno mem.

Post la unua observo de la nova objekto en la sunsistemo, amatoraj astronomoj kredis ke ĉiu kun teleskopo devus kapabli trovi ĝin. Multaj provis kaj kelkaj eĉ pensis ke ili sukcesis, sed kiam oni vere volas vidi ion, oni povas vidi tion. Alia grava momento en la historio de Vulkano estis la suna eklipso de 1878. Kio okazis estas ke la Luno ŝoviĝas antaŭ la Sunon, kio igas la ĉielon tute nigra. Tiel oni povas rigardi objektojn proksimaj al la Suno sen esti ĝenata de la Lumo. Dum la eklipso, ĉiuj astronomoj provis akiri la plej bonan lokon kaj sennombraj okuloj kaj instrumentoj estis direktigitaj al la Suno. La ideo ŝajnis simpla. Se estas punkto de lumo apud la Suno, tie kie ne devus esti Stelo, tio devas esti planedo. Tiu punkto de lumo ja ekzistis kaj igis Vulkanon eĉ pli vera en la okuloj de la astronomoj, sed ĝi estas iluzio. Oni bezonis la matematikon de Einstein, kiu naskiĝus unu jaron poste, por kompreni ke oni fakte rigardis stelon. Malgraŭ tio, la novaĵo ke James Watson, unu el la plej famaj Vulkanserĉantoj, trovis la planedon jam disiris kiel fajro.

La kalkuloj montris ke iu planedo devus ekzisti kaj pluraj homoj trovis ĝin. Kio do malĝustis pri la tiama kompreno de fiziko? Estis pluraj problemoj, sed ili estis pli psiĥologiaj ol fizikaj. Unue, oni imagis ke la fakto ke Neŭtona gravito funkciis ĝis tiu punkto, signifis ke ĝi devus funkcii en ĉiuj situacioj. Tio ne ĝustas tamen. Unu kontraŭekzemplo sufiĉas por forĵeti teorion, sed nur ĝustigaj ekzemploj ne pruvas la teorion. Ekzemplo de tio estas ke nigraj cignoj estis konataj en Eŭropo kiel io, kio ne eblas. Oni nur vidis blankajn cignojn en Eŭropo, do tio sonis logika. Kiam Eŭropanoj unue esploris Aŭstralion tamen, ili malkovris nigrajn cignojn kaj nur unu ekzemplero sufiĉis por forĵeti tiun ideon. En fiziko, la leĝoj ne Neŭtono restas tre utilaj, pro tio ke ili priskribas tre multajn aferojn tre precize, sed en kelkaj specifaj situacioj, ili ne sufiĉas kaj oni bezonas pli ĝeneralan teorion. La dua psiĥologia barilo estas ke homaj cerboj ege ŝatas serĉi ligojn inter aferoj kaj vidas aferojn nur por pravigi tiujn ligojn. Ekzistas miloble pli da manieroj por malpravi ol por pravi, sed kiam oni pensas ke oni pravas, oni pensas ke oni vidas pruvojn, kiuj ne estas tie. Povas esti ke oni ignoras datumojn, aŭ malĝuste legas ilin. Ekzemplo de tio estas la transiroj de Vulkano trans la disko de la Suno. Verŝajne la plejparto el tiuj observoj ne estis planedo, sed nur makuloj sur la surfaco de la Suno.

Vulkano ne nur instruas ion pri psiĥologio tamen. Kvankam nova planedo estus interesa, ĝi instruis al oni ion pri la fundamenta strukturo de la universo kaj iĝis pruvo por la teorio de relativeco de Einstein. La teorion de relativeco montras malsaman komprenon de gravito ol tiu de Neŭtono. Dum Neŭtono kredis ke la strukturo de la universo estis eterna kaj ke objektoj moviĝas tra ĝi pro ilia gravito. Kontraste, Einstein kredis ke la strukturo de la universo konsistas el spactempo. Kvankam la matematiko malantaŭ tiu modelo estas kompleksa, ĝi diras ke grandaj masoj povas kurbigi spactempon kaj tiel ŝanĝi distancojn kaj kiom rapide tempo fluas. Proksime al la Suno, la gravito estas tiom forta, ke la spactempo estas konsiderinde multe kurbita. La rezulto de tio estas ke la orbito ŝajnas mallogika al observanto surtere, sed ĝi havas sencon se oni konsideras la kurbiĝon. For de la Suno, la efiko ankoraŭ ekzistas, sed ĝi estas tiom malforta, ke oni nur malfacile povas mezuri ĝin.

^ Grandaj masoj kiel planedoj kaj steloj kurbigas spactempon relative multe.

Alia diferenco inter la modeloj de Neŭtono kaj Einstein estas kiel lumo moviĝas. Laŭ Neŭtono, nur objektoj kun maso havas graviton kaj estas influataj de ĝi, sed Lumo ne havas mason. Laŭ Einstein tamen, Lumo sekvas la kurbiĝon de spaco, kio signifas ke ĝi ja estas influata. Kiel ekstera observanto tio do signifas ke la lumo ŝajnas ”kurbita”. Surtere objektoj estas multe tro etaj por mezureble ŝanĝi la vojon de lumo, sed la Suno estas multe pli granda kaj peza. Tio signifas ke la lumo de steloj estas kurbigata de la Suno. Kompreneble la Suno estas multe tro hela dum la tago, do oni nur vidas la efikon dum eklipso. Tiam, stelo kiu devus esti malantaŭ la Suno povas aperi apud ĝi. Por iu kiu nenion scias pri la teorio de relativeco, tio povas eĉ iomete aspekti kiel… planedo! Hodiaŭ oni trovis multe pli da pruvoj por la teorio kaj eĉ uzas nigrajn truojn kiel gravitajn lensojn por vidi la galaksiojn malantaŭ ili. Se oni do restas kritikema kaj scivolema kaj diligente esploras, oni povas trovi mirindajn aferojn, eĉ se tio daŭras iom longe.


---

# Reiri en la maron

**Published:** 2018-09-12

**URL:** https://scivolemo.wordpress.com/2018/09/12/815/

**Author:** Frank van Hertrooij

**Categories:** Bestoj

Balenoj kaj delfenoj (la ordo cetacoj aŭ ”Cetacea”) estas tre bela ekzemplo en la studo de evoluo. Ilia branĉo de la arbo de vivo ilustras kelkajn gravajn ideojn ene de evolua teorio, kiuj estas esencaj por bone kompreni kiel evoluo funkcias. Ili montras ke evoluo ne sekvas ekzemplon kaj  iras en ĉiujn direktojn.

Multaj bildoj de la sinsekvo de specioj estas misgvidaj en la senco ke ili montras iun strebon. Kompleksaj animaloj kiel homoj estas montrataj kvazaŭ ili estas la finpunkto, en kies direkto ĉiuj organismoj kreskas. Ke iu organismo, kiu jam atingis la sekan teron, reirus en la maron, tio do ŝajnas tre stranga ideo. La vera funkcio de evoluo estas tute malsama tamen. Ŝanĝiĝoj en organismoj dependas de mutacioj en iliaj genoj, kiuj estas tute hazardaj. Tio signifas ke organismoj ŝanĝiĝas en ĉiuj direktoj samtempe. Estas faktoroj en la medio kiu decidas kiuj el tiuj ŝanĝitaj organismoj travivos kaj reproduktos sin. La konsekvenco de tio estas ke la naturo sekvas neniun ekzemplon kaj ke evoluo eblas en ajna direkto, se la medio permesas tion. Oni eĉ povus argumenti ke la kondiĉoj por puŝi organismojn reen en la akvon ne estas tiom raraj. Ne nur delfenoj kaj balenoj reiris en la akvon, sed ankaŭ aliaj vertebruloj. Ekzistas vivantaj mamuloj kaj reptilioj kiel fokoj, testudoj kaj sirenoj, kiuj (preskaŭ) tuttempe vivas en akvo, sed ankaŭ formortintaj bestoj kiel mozasaŭroj kaj iktiosaŭroj (fiŝosaŭroj). Aldone, oni povus diri ke multe pli da organismoj vivas iomete en la mezo, kiel lutroj, krokodiloj kaj hipopotamoj. Vivi en akvo do ne estas tiom stranga ideo kiel ĝi ŝajnas.

^ Ne nur balenoj reiris en la akvon.

Por kompreni kiel balenoj rilatas al la mamuloj sur seka tero, oni unue komprenu kio fakte distingas balenojn de fiŝoj. Ne estas malfacile konfuzi balenojn kaj fiŝojn, specife se oni neniam antaŭe vidis tian beston. Por vidi la diferencojn, oni devas rigardi ilin de pli proksime. Unu el la malsimilecoj estas la vosto. Fiŝoj havas vertikalajn vostojn, kiujn ili movas flanken por antaŭeniri. Balenoj kaj delfenoj anstataŭe havas horizontalajn vostojn, kiujn ili movas supren kaj suben. Tiu diferenco ne estas malgrava. Kiel organismo moviĝas povas rakonti multe pri ĝia evolua historio. Kiel oni povas mem rimarki kiam oni kliniĝas antaŭen, la dorso de mamuloj estas tre taŭga por moviĝi antaŭen kaj malantaŭen, sed ne flanken. La reptilioj, kiel lacertoj kaj serpentoj, amfibioj, kiel salamandroj kaj fiŝoj movas la dorson flanken kiam ili moviĝas. La vertikala moviĝo de la balena vosto do pli similas al kurantaj mamuloj kiel lupoj kaj leonoj, ol kiel kripanta lacerto aŭ naĝanta fiŝo.

^ La naĝilo estas horizontala kaj iras supren kaj suben.

Alia grava distingo inter mamuloj kaj aliaj vertebruloj estas la haŭto. Estas klare ke la haŭto de balenoj kaj delfenoj ne estas kovrita de skvamoj kiel tiuj de fiŝoj kaj reptilioj. Kio malpli klare videblas estas ke ili ja havas harojn. Balenoj ne vere bezonas harojn, pro tio ke ili uzas grason por resti varmaj. Glataj bestoj naĝas pli bone, do haroj nur malhelpus. Estas pro tio ke ili perdis siajn harojn kiam iliaj praavoj adaptis sin al vivi subakve. Malgraŭ tio, la idoj de kelkaj specioj ankoraŭ naskiĝas kun haroj, kiujn ili perdas poste. Inia geoffrensis, Sud-Amerika riverdelfeno, fakte ankoraŭ havas etajn harojn sur la vizaĝo, kiuj eble estas uzataj por senti, kaj kompensas la malbonaj okuloj.

^ Ĉi tiel aspektas Inia geoffrensis. Bedaŭrinde la haroj ne videblas sur la foto.

Interne ekzistas multe pli da diferencoj inter fiŝoj kaj balenoj ol ekstere. Kiam oni rigardas la skeleton de baleno, oni tuj vidas ke ĝi venas de marbesto. Ĝi estas tiom granda ke ĝi bezonus la akvon por levi ĝin kaj ĝi havas du gigantajn naĝilojn. Kiam oni rigardas ilin pli detale, oni vidas tamen ke oni rigardas la skeleton de mamulo. Ĝi ja havas naĝilojn, sed malkiel tiuj de fiŝoj, tiuj de balenoj enhavas dikajn ostojn. Oni povas rigardi eĉ pli detale kaj rimarki ke la ostoj korespondas kun tiuj en homa brako kun unu supra osto, du subaj ostoj kaj multaj etaj ostoj kie la mano devus esti. La unuaj mamuloj jam havis tiun strukturon kaj nek balenoj, nek multaj aliaj bestoj kiel talpoj, ĉevaloj kaj vespertoj perdis ĝin, kvankam ĉiuj el ili uzas siajn brakojn laŭ malsama maniero. Eĉ pli mirinda estas la fakto ke balenoj havas pelvon, malgraŭ tio ke ili nur havas antaŭajn naĝilojn. Sub la pelvo ankoraŭ videblas la restaĵoj de malantaŭaj kruroj. El tio oni povas konkludi ke balenoj antaŭe havis kvar krurojn, sed malrapide perdis la malantaŭajn, pro tio ke ili ne bezonis ilin. En tia situacio ekzistas evolua premo kontraŭ organismoj kun grandaj malantaŭaj kruroj, ĉar ili malŝparas energion per nutri ilin, kiun ili ankaŭ povus uzi por pli utilaj celoj. Hodiaŭ restas nur restaĵo kiu aŭ ne plu ĝenas la balenon, aŭ estontece tute malaperos. Oni trovis ankaŭ skeletojn de pli antikvaj membroj de la evolua branĉo de la cetacoj. Oni povas vidi kiel la unikaj adaptaĵoj de balenoj malrapide aperis per kompari la speciojn. Oni povas vidi kiel la kruroj ŝanĝiĝis al naĝiloj kaj kiel la naso malrapide ŝanĝiĝis al la spirorifico (blovtruo) sur la supro de la kapo. Aldone oni vidas specifajn adaptaĵojn kiuj estas komunaj inter la specioj. Ekzemploj de tio estas la pli densaj ostoj, kiuj preventis ke ili flosus supren. La ostoj en la oreloj adaptiĝis por aŭdi sub akvo kaj la piedartikoj havas unikan adaptaĵon por pligrandigi la liberecon de moviĝo. La nuraj organismoj kun tiaj piedartikoj kiuj ne estis cetacoj estis Indohyus, la plej proksima parenco de cetacoj kiu mem ne estis cetaco. Indohyus estis malgranda parhufulo kun granda kapo kaj maldikaj piedoj. La plej proksima parenco de balenoj kiu ankoraŭ vivas estas la hipopotamo.

^ En ĉi tiu ekzemplero la mamulecaj ostoj klare videblas.

Aliaj maraj mamuloj ne estas rektaj parencoj de balenoj kaj delfenoj. Sirenoj pli proksimas al elefantoj kaj restis herbovoruloj. Fokoj kaj rosmaroj dume pli proksime rilatas al ursoj kaj Musteloidea (furoj, lavursoj, mefitoj kaj ruĝa pando). Ke ne ĉiuj maraj mamuloj rilatas, estas klara pro pluraj kialoj. Unue, ili anatomie malsamas kaj havas malsamajn kondutojn. Dum balenoj uzas la voston por naĝado kaj la naĝilojn por balanco kaj stirado, fokoj uzas la malantaŭajn krurojn. Fokoj havas ofte densan hararon, specife idoj, dum sirenoj kaj balenoj estas praktike kalvaj. Fokoj povas moviĝi kaj reprodukti sin sur la plaĝo, dum sirenoj kaj balenoj mortas sur la plaĝo. Malkiel balenoj, sirenoj manĝas nur plantojn kaj havas adaptitajn dentojn por tio. Aldone, ekzistas fosilioj kiuj montras la malsamajn evoluajn vojojn kiujn la mamuloj prenis. Por la malsamaj grupoj de maraj mamuloj, tiuj vojoj gvidas al malsamaj originoj. Plej grava tamen estas molekulaj pruvoj. Oni povas pruvi ke balenoj kaj delfenoj pli proksimas al hipopotamoj ol ajna alia mara mamulo, pro tio ke oni povas kompari la DNA de vivantaj organismoj. Tion oni faras per legi la kodon de la DNA de ambaŭ specioj kaj kalkuli la nombron de diferencoj. Tiuj diferencoj korespondas al mutacioj. Per analizi kaj kompari la DNA per komputilaj programoj, kiuj enkalkulas grandajn ŝanĝojn kiel kopiado de tutaj genoj, oni povas vidi kiuj organismoj havas similan DNA. Pro tio ke organismoj kiuj antaŭ nelonge havis komunan praavon ne havis tiom da tempo por mutacii, oni povas konkludi ke tiuj kun simila DNA estas proksimaj parencoj kaj la rezultoj kongruas kun aliaj pruvoj kiel fosilioj, embriologio kaj morfologio. Per kombini ĉiujn pruvojn, oni malrapide konstruis familian arbon kaj ĉiu nova pruvo korektas aŭ pligrandigas ĝin. Ĉiuj pecoj de la puzlo surprize bone taŭgas unu kun la alia kaj tio donas fidon al sciencistoj.

^ Evolua arbo kun interalie hufuloj

La rakonto de balenoj kaj delfenoj montras ion tre klaran. Evoluo prenas oportunojn kaj laboras kun tio, kion ĝi havas. Estas ankoraŭ multe kion oni ne scias pri kial balenoj ekzistas. Eble iliaj praavoj uzis la akvon por kaŝi sin de predantoj, aŭ eble ili estis la predantoj, kiuj vidis la akvon kiel novan fonton de nutraĵoj. Kio gravas estas ke la nova vivstilo funkciis. Post tio, evoluo faris la reston per premi ilin al esti pli efikaj. Neniu organismo estas perfekta tamen kaj balenoj daŭre portas la pezon de ilia historio kiel teraj bestoj. Kiu dezajnus fiŝon kiu bezonas spiri? Malgraŭ tiaj malavantaĝoj tamen, balenoj restas granda sukceso kaj ili ne estas la nuraj bestoj, kiuj prenis tiun vojon.


---

# Trovi elementojn estas paciencludo

**Published:** 2018-09-19

**URL:** https://scivolemo.wordpress.com/2018/09/19/trovi-elementojn-estas-paciencludo/

**Author:** Frank van Hertrooij

**Categories:** Sciencistoj, Ĥemio

Malkovri novan elementon ne estas facila. En pluraj lokoj surtere estas gigantaj maŝinoj,kaj homoj, kiuj laboras ĉiutage por plenigi la periodan tabelon. Antaŭ ducent jaroj tiu tasko estis multe pli aventura. Oni neniam sciis kiam oni trovus novan elementon. En la moderna perioda tabelo eĉ estas kvar elementoj, kies nomo venas de la sama minejo en Svedio. Tie, ĉiuj el ili estis malkovritaj, kune kun kelkaj aliaj elementoj, inter 1843 kaj 1879. Dume, la novaj elementoj rapide ekhavis rolojn en produktoj kaj la industrio. Malkovri elementojn do ne estis kolektado de poŝtmarkoj por sciencistoj, sed havis gravan praktikan utilon. Hodiaŭ ne plu havas sencon serĉi novajn elementojn en la Tero. Ĉiuj elementoj, kiuj nature troveblas surtere estas konataj kaj oni nur povas malkovri novajn elementojn per mem krei ilin. Kiel oni do povas scii ke oni trovis ĉiujn? Kiom da elementoj eĉ ekzistas? La respondoj kaŝas sin en la strukturo de la atomo.

^ En Ytterby (Svedio) oni malkovris sep elementojn. Terbio estas unu el ili.

Kelkaj elementoj, kiel oro, jam estis konataj dum miljaroj. Aliaj elementoj estis tiom reagemaj, ke oni bezonis tre ruzan ĥemion por izoli ilin. Aldone estis elementoj tiom maloftaj, ke oni devus traserĉi la tutan teron por ili. Ĉiu elemento havis sian propran rakonton kaj ekzistas tro da elementoj por priskribi ilin ĉiujn. La rakonto komenciĝis tamen kun fosforo, la unua elemento kiu estis malkovrita post antikvaj tempoj.

^ Oro relative facile troveblas, ĉar ĝi ne reagas kun aliaj elementoj.

Elemento estas substanco, kiun oni ne povas disigi ĥemie. Akvo, ekzemple, ne estas elemento, pro tio ke oni povas disigi ĝin. La rezulto de tiu reago estas hidrogeno kaj oksigeno, kiuj ja estas elementoj. En la naturo estas tre multaj fontoj de fosforo. Ĝi troviĝas subtere kaj en ĉiuj vivantaj organismoj. Ĝi fakte havas esencan rolon en gravaj biologiaj molekuloj kiel DNA kaj ATP. Kiel normala parto de la digestado, ankaŭ urino enhavas molekulojn, kiuj enhavas fosforon. Feliĉe estis alĥemiisto, kiu ne timis labori kun tiaj rimedoj. Kiam la Germano Hennig Brand malkovris fosforon en 1669, li ne interesiĝis pri digestado tamen. Kvankam li uzis ĥemiajn reagojn por liaj eksperimentoj, li estis alĥemiisto kaj serĉis manieron por krei oron. Oni nun scias ke oni ne povas ĥemie krei oron el aliaj metaloj, ĉar oro estas elemento, sed tiam oni ankoraŭ ne sciis tion. La origina recepto de Brand ne estis la plej agrabla eksperimento. Unue, li lasis la urinon dum kelkaj tagoj, ĝis ĝi ekhavis teruran odoron. Post tio, li boligis la urinon ĝis la restaĵoj formis blankan paston. Laste, li uzis akvon por kondensi la vaporojn, kiuj eliris el la varma pasto, esperante ke la kondensaĵo estus oro. Anstataŭe, li produktis blankan, solidan ĥemiaĵon, kiu brilis en mallumo. Brand origine pensis ke li sukcesis krei la Ŝtonon de la Saĝuloj, kiu laŭ la legendoj ŝanĝus kutimajn metalojn al oro, sed tio, kion li fakte kreis estis blanka fosforo: molekulo, kiu konsistas el kvar fosforaj atomoj en la formo de piramido. Malgraŭ la klopodoj de Brand, la nova elemento ne estis la Ŝtono de la Saĝuloj, do finfine li vendis la recepton. La elemento estas tre utila tamen kaj poste estis uzata por ĉio de sterko ĝis bomboj.

^ La anguloj de la ligoj en fosfora molekulo estas tiom akraj ke ĝi estas sub premo. Tio igas la molekulon tre reagema.

Post fosforo ankaŭ aliaj elementoj estis malkovrataj. Dume, oni pli kaj pli bone komprenis tion, kion oni faris kaj alĥemio estis anstataŭigata de vera ĥemio. Kio mankis tamen, estis strukturo por ordigi ĉiujn elementojn. Tio estis granda defio, ĉar solvi puzlon estas malfacila kiam oni ne havas ĉiujn pecojn. Aldone, oni komprenis preskaŭ nenion pri la ena strukturo de atomoj. Eble la unua serioza propono por ordigi la elementojn estis la ”triopoj de Döbereiner”. Observinte la similecon inter bario, stroncio kaj kalcio en 1817 kaj poste aliaj elementoj, li trovis kelkajn triopojn. Liaj triopoj estis grupoj de tri elementoj, kiuj agis simile en reagoj. Aldone, li rimarkis ke la averaĝo de la atomaj masoj de du el la elementoj donas la atoman mason de la tria. La sistemo ne iĝis tre populara, pro tio ke ĝi ne sufiĉe bone aplikeblis al ĉiuj elementoj. Ke li kategoriigis elementojn laŭ iliaj ĥemiaj kvalitoj kaj ke li iel ligis tion al maso jam estis bonaj paŝoj antaŭen, tamen. En la moderna perioda tabelo, oni fakte ankoraŭ vidas ke la triopoj, kiel ĥloro (Cl), bromo (Br) kaj jodo (I) troviĝas unu sub la alia en la tabelo. La bazo estis tie, sed por la sekva paŝo, oni devis atendi kelkajn jarojn.

^ Döbereiner estis la unua, kiu trovis similecojn inter elementoj.

La sekva signifa provo de organizi la elementojn okazis en 1864, kiam la Anglo John Newlands proponis sian ”leĝon de oktoj”. Li listigis ĉiujn elementojn, kiuj tiam estis konataj kaj metis ilin en tabelo. Same kiel muziknotoj, li vidis ke ankaŭ la ĥemiaj kvalitoj de la elementoj ripetiĝis ĉiam post ok paŝoj. Por la unuaj elementoj, lia sistemo funkciis tre bone, sed ne post kalcio. Oni vidas ekzemple, ke laŭ lia sistemo, fero devus havi similajn kvalitojn kiel oksigeno kaj sulfuro. Kompreneble fero estas tre malsimila, interalie pro tio ke ĝi estas metalo, do la sistemo de Newlands ne estis akceptata de la ĥemia komunumo. Malgraŭ tio, oni jam povas vidi multajn similecojn inter la tabelo de Newlands kaj la moderna perioda tabelo.

^ John Newlands ordigis la elementojn laŭ maso

^ La tabelo de Newlands

La sekva ĥemiisto, Dmitrij Mendelejev (Дмитрій Ивановичъ Менделѣевъ), estas plej ofte rigardata kiel la elpensinto de la perioda tabelo. La tabelo, kiun li publikigis en 1869, ŝajne estis bazita sur paciencludo. Mendelejev tiel ordigis la 65 konatajn elementojn, ke la atoma maso ĉiam kreskis de maldekstre dekstren. Aldone, li ordigis ilin tiel, ke similaj elementoj estu unu sub la alia. Tio tre similas al tio, kion Newlands faris, sed kun la gravega diferenco ke la tabelo de Mendelejev havis truojn. Ĉi tio ne estis eraro kaj Mendelejev konsciis pri tio. Laŭ li, la truoj devis esti la lokoj de elementoj, kiujn oni ankoraŭ ne malkovris. Per rigardi kie en la tabelo la truoj situis, li povis antaŭvidi kiom granda la maso de la elemento devus esti kaj kiaj la ĥemiaj kvalitoj estus. Science tio estis tre valora, ĉar oni povis konfirmi ke la sistemo havas sencon per malkovri la elementojn. Kelkaj el tiuj elementoj estis trovataj kaj aldonataj al la tabelo poste, sed la tabelo ankoraŭ ne estis kompleta.

^ Mendelejev kreis tabelon tiom bonan, ke li malkovris elementojn per ĝi.

Same kiel fosforo, elementoj estis malkovrataj pere de ĥemio tiutempe. Oni devis disigi pli grandajn molekulojn por trovi la elementojn el kiuj ili estis faritaj. Tio funkcias por la plejparto de elementoj, sed la noblaj gasoj ne aŭskultas. Sub normalaj kondiĉoj, ili reagas kun nenio kaj nur troveblas kiel gasoj el apartaj, solaj atomoj. Tiutempe oni jam konis nereagemajn elementojn, kiel oron, sed noblaj gasoj ne havas koloron aŭ odoron, do trovi ilin estas multe malpli facila. La Skoto William Ramsay ŝanĝis tion. Lia laboro estis la preciza mezurado de la fizikaj ecoj de gasoj kaj likvaĵoj. En 1894, li aŭdis de Lord Rayleigh, kiu laboris kiel profesoro de fiziko en la Cavendish laboratorio inter 1879 kaj 1884, ke li suspektis la ekziston de nekonata gaso, ĉar laŭ liaj mezuroj, atmosfera nitrogeno estis ĉirkaŭ 0,05% pli densa ol la nitrogeno, kiu venis el ĥemiaj reagoj. Ankaŭ Cavendish notis ke iom da gaso restas kiam oni ĥemie forigas ĉiujn tiam konatajn gasojn el aero. Rayleigh kaj Ramsay decidis kunlabori kaj Ramsay sukcesis izoligi la gason per lasi la nitrogenan gason en la atmosfero reagi kun varmega magnezio, kreante magnezian nitraton. La restanta gaso estis tute nereagema kaj la duopo anoncis sian malkovron de la nova elemento: argono. En 1895, Ramsay aŭdis pri nova mistera gaso. Ŝtonoj kiuj enhavis multe da uranio ellasis strangan, nereageman gason. Unue, oni pensis ke la gaso estis nitrogeno, sed per preciza analizo, Ramsay ekskludis ĉiujn konatajn gasojn krom argonon. Argonon tamen, havis malsaman spektron (oni povas identigi gasojn laŭ kiuj partoj de la spektro de lumo ili absorbas). Ene de semajno, li konfirmis ke la mistera gaso estis heliumo, gaso kiu antaŭe estis nur trovata en la Suno (denove, per analizi la lumon) en 1868. En marto de 1895, Ramsay diskonigis sian malkovron al la ĥemia societo de Londono, sed li ankoraŭ ne estis kontenta. Komprenante ke la noblaj gasoj estis nova grupo en la perioda tabelo, li laboris por trovi la restantajn gasojn. Tio ne facilis tamen, ĉar, krom argono, noblaj gasoj estas maloftaj en la atmosfero. Kiel maljunulo, Mendelejev aldonis la novan grupon al la perioda tabelo. Malkiel la moderna tabelo, kiun oni vidas en klasĉambroj, lia tabelo enhavis la noblajn gasojn plej maldekstre. Mendelejev ankoraŭ ne kredis ke hidrogeno estas la malplej peza elemento kiu ekzistas, do li metis heliumon apud lition. Tiel oni povus poste meti novan elementon apud hidrogenon, super heliumon.

La tabelo de Mendelejev estis preskaŭ ĝusta, sed ĝi havis unu gravan eraron. Foje, la reguloj pri atoma maso kaj ĥemia simileco ne tute funkciis. La atoma maso de teluro estas pli alta ol tiu de jodo, do ĝi devus esti dekstre de jodo en la tabelo, sed kiam oni rigardas iliajn ĥemiajn kvalitojn, ili devus esti inversaj, por ke ili estu en la ĝustaj grupoj. La problemo estas ke la periodeco de elemento ne rilatas al atoma maso, sed al atomnumero. Tiu numero indikas kiom da protonoj (kaj elektronoj) troviĝas en la atomo. Oni ankoraŭ ne sufiĉe komprenis la enan strukturon de atomoj en la tempo de Mendelejev tamen, do oni ne povas akuzi lin. Poste estis la Brito Henry Moseley, kiu proponis organizi la elementojn laŭ iliaj atomnumeroj kaj tiel solvis problemojn kiel tiujn pri jodo kaj teluro. Post lia kontribuo, la perioda tabelo aspektis preskaŭ tute kiel tiu de hodiaŭ. La nuntempa versio nur havas iom pli da elementoj.

^ La plej aktuala perioda tabelo enhavas ĉiujn elementojn ĝis 118.

Hodiaŭ, oni scias multe pli pri la strukturo de atomoj kaj molekuloj. Atomoj havas kernon (aŭ nukleo), kun partikloj kun pozitiva ŝarĝo (protonoj) kaj neŭtralajn partiklojn (neŭtronojn), kiuj funkcias iom kiel gluo. Ekster la kerno estas la elektronoj, kiuj havas negativan ŝarĝon. La elektronoj estas gravegaj, ĉar ili necesas por krei ĥemiajn ligojn. Kiom da elektronoj la atomo havas kaj kiel ili estas strukturitaj do difinas la ĥemiajn kvalitojn de la elemento. Pere de la hodiaŭa kompreno de kvantummeĥaniko, oni eĉ povas matematike priskribi tiun elektronan strukturon, kio certigas ke oni trovis ĉiujn elementojn, kiuj povas ekzisti en naturo. Ne ĉiuj elementoj, kiujn oni povas priskribi, ekzistas en la naturo, pro tio ke pezaj elementoj estas nestabilaj. Pro la pozitivaj ŝarĝoj en la kerno, atomoj emas disfali kaj oni bezonas la neŭtronojn por preventi tion. Pli pezaj elementoj havas pli kaj pli da neŭtronoj, sed ili ne helpas senfine. Tio kaŭzas nestabilecon kaj multaj elementoj spontane disfalas. Tiu efiko nomiĝas radioaktiveco kaj la plej konata ekzemplo estas tiu de uranio (kiam ĝi disfalas, unu el la produktoj estas heliumo, kio klarigas tion, kion Ramsay detektis). Multaj pli pezaj elementoj estas eĉ tiom nestabilaj ke ili disfalas ene de sekundo aŭ eĉ malpli. Tio signifas ke oni nur povas malkovri pli pezajn elementojn per mem krei ilin. Kiel antaŭe dirite, oni ne povas krei elementojn per ĥemiaj reagoj, sed ja per nukleaj reagoj. Tion steloj faras la tutan tempon. Homoj ne uzas stelon por tiu celo, sed partiklajn akcelilojn. En la akcelilo, oni pafas etajn atomkernojn kontraŭ pli grandan atomkernon, ĝis unu el ili trafas ĝin. Tiam la nova elemento kreiĝas kaj preskaŭ tuj disfalas. Pro tio ke oni ne povas simple kunporti la novan elementon en tubeto, la konfirmado de ĉi tiaj elementoj estas multe malpli simpla. Pluraj teamoj serĉas la novajn elementojn samtempe en malsamaj lokoj surtere kaj oni devas analizi multajn datumojn por scii, ĉu la mezuroj estis ĝustaj.

La lastaj elementoj kiuj estis malkovrataj estis nihonio (Nh), moskovio (Mc), teneso (Ts) kaj oganesono (Og) kun la nombroj 113, 115, 117 kaj 118. Ili estis malkovrataj dum la periodo inter 2002 kaj 2009 kaj ricevis oficialajn nomojn la saman tagon en 2016. Oganesono estas la lasta elemento en sia periodo, kio igas la tabelon aspekti kompleta. Malgraŭ tio, sciencistoj fidas ke ili trovos la elementojn 119 kaj 120, sed ili ja frontas kontraŭ teĥnikaj defioj. Por krei la novajn elementojn, oni bezonas malpezan elementon kiel ĵetaĵon kaj grandan elementon kiel celon. Por la lastaj elementoj oni uzis maloftan izotopon de kalcio kun atoma maso de 48. Se oni daŭre volus uzi kalcion kiel ĵetaĵon por krei elementon 119, la celo devus esti ejnŝtejnio, sed produkti tion estas ege malfacila kaj multekosta kaj la celo devus esti malpli granda ol tiuj, kiujn oni uzas nun. Alternative oni povus uzi pli pezan ĵetaĵon, sed tiam oni bezonas pli forte ĵeti ĝin. Oni forte laboras tamen kaj verŝajne trovos la elementon, ĉu en du jaroj, ĉu en dek. Ĉi tiuj eksperimentoj ne estas facilaj, sed ili estas tre gravaj por scienco. Ili ne nur estas kialo por elpensi eĉ pli detalajn mezurilojn, sed ankaŭ helpas onin trovi respondojn al tre fundamentaj demandoj pri kio atomoj estas kaj kiel ili estas strukturitaj. En mondo kiu preskaŭ tute konsistas el atomoj, tio estas bona afero por scii.


---

# Nuboj en la kosmo

**Published:** 2018-09-26

**URL:** https://scivolemo.wordpress.com/2018/09/26/872/

**Author:** Frank van Hertrooij

**Categories:** La Kosmo

Homoj, kiuj regule uzas teleskopon scias ke nenio estas pli ĝena ol nuboj. Malgraŭ tio, multaj el la plej belaj strukturoj en la kosmo estas nubegoj. Ne temas pri nuboj el akvo, kiel tiuj, kiujn oni vidas surtere, sed nuboj el jonoj, gasoj kaj polveroj. Ili troviĝas ekster la sunsistemo, sed ja videblas kiel svagaj makuloj en multaj teleskopoj. Pro tio, ili nomiĝas nebulozoj, laŭ la Latina vorto ”nebula”, kiu signifas nebulo aŭ nubo. Kosma turisto ankoraŭ povus rigardi ĉirkaŭ si tamen. Malgraŭ tio ke nebulozoj estas miloj da fojoj pli densaj ol ”malplenaj” partoj de la universo, ili daŭre estas malpli densaj ol la plej bonaj vakuoj, kiujn inĝenieroj povas krei surtere. Se oni plenigus botelon de 1L en nebulozo, oni tipe kaptus kelkajn milionojn da atomoj. Tio sonas kiel granda kvanto, sed se oni farus la saman sur la surfaco de la Tero, oni fakte kaptus ĉirkaŭ 10 22 atomojn (dek triiliardoj). La maso de litro da nebulozo do absolute ne estas granda, sed nebulozoj estas tiom gigantaj ke la totala maso estas miriga kaj povas esti milionoj da fojoj pli granda ol nia Suno. Nebulozoj estas tre interesaj al astronomoj, ne nur pro ilia beleco, sed ankaŭ pro tio kion oni povas lerni pri ili. Ili estas interalie la ŝlosilo al lerni pri la naskiĝo kaj morto de steloj.

Steloj tuttempe ŝanĝiĝas kaj per observi malsamajn stelojn de diversaj aĝoj, sciencistoj sukcesis detale priskribi la vivon de multaj specoj de steloj. Grava parto de tio kompreneble estas la ”naskiĝo”. Steloj formiĝas tuttempe en malhelaj nebulozoj, kiuj nomiĝas molekulaj nuboj. Ĉi tiuj nebulozoj estas malpli spektaklaj ol iliaj pli koloraj gefratoj, sed sen ili, steloj ne povus ekzisti. Malhelaj nebulozoj videblas (foje eĉ nudokule) kiel malhelaj makuloj antaŭ la hela fono de la Lakta Vojo. Ili estas malhelaj, pro tio ke ili ekzistas el molekula gaso kaj etaj polveroj, kiuj ne elsendas lumon. Nur kiam tre lumaj steloj estas proksimaj, la polveroj povas reflekti la lumon, kio kreas ”reflektan nebulozon”. Tiuj aspektas kiel blua brilo ĉirkaŭ la steloj. La plej grandaj ekzempleroj de malhelaj molekulaj nuboj povas havi diametron de 150 lumjaroj kaj enteni la mason de milionoj da Sunoj. Kompreneble tiom granda maso ankaŭ havas fortan gravitan efikon, kio kaŭzas ke la materio en la nebulozo emas iĝi pli densa. Tio kreas etajn, pli densajn strukturojn, kiuj rotacias pli kaj pli rapide.

^ Malhelaj molekulaj nuboj videblas, ĉar ili kovras stelojn en la fono. Ĉe la randoj nur ruĝa lumo videblas, pro tio ke pli blua lumo pli facile absorbiĝas.

La plirapidiĝo estas la rezulto de la distribuo de maso. Se oni disigas la brakojn kun peza libro en ambaŭ manoj kaj turnas sin, oni povas senti kiel la distanco de la libroj influas kiom rapide oni povas turni sin. Tiu efiko nomiĝas la konserviĝo de angula movokvanto kaj amplifas la rotacion. Aldone, la rotacio platigas la nubon en diskon, kiu nomiĝas ”alkreska disko”. Kio okazas poste dependas de bonŝanco kaj de la kvanto de materio en la disko. La centro de la disko iĝas pli kaj pli densa kaj varma, ĝis stelo ekkreskas. Tio okazas kiam la varmo kaj premo tiom grandas, ke nuklea reago kreiĝas en la kerno. Tiu reago konvertas hidrogenon al heliumo kaj liberigas energion. Tiu liberigata energio puŝas kontraŭ la gravito, kio kreas delikatan balancon. Ju pli granda la stelo estas, des pli forta ĝia gravito estas. Tio igas la premon en la kerno pli granda, kio plirapidigas la konvertadon de hidrogeno. Etaj steloj ”brulas” malpli forte, sed ili ankaŭ ne havas tiom da gravito por kontraŭstari. La maso do influas kiom densa kaj granda la stelo estas, sed ankaŭ kiom varma ĝi estas kaj kiom intense ĝi brilas.

^ Artista interpreto de beba stelo

Supraĵe, la vivodaŭro de steloj estas kontraŭintuicia. Malrandaj steloj, kiuj enhavas malpli da hidrogeno, vivas pli longe ol grandaj steloj. Grandegaj steloj fakte vivas dum nur kelkaj milionoj da jaroj, dum la plej etaj eltenas dek triilionojn da jaroj. Tio estas multe pli ol la nuna aĝo de la universo, do ankoraŭ neniu el ili mortis. Tiu granda diferenco estas kaŭzata de la nuklea reago en la stelo. Grandaj steloj uzas nur la hidrogenon en la kerno kaj tiom intence brilas, ke ili rapide foruzas ĝin. Etaj steloj ja havas malpli da maso, sed ili uzas hidrogenon el ĉiuj tavoloj kaj multe pli ŝpareme brulas. Steloj kiel la Suno estas en la mezo kaj vivas dek miliardojn da jaroj. Je la fino de ĝia vivo, la Suno ne plu havas sufiĉe da hidrogeno en la kerno por subteni la nuklean reagon. Kiam tio okazas, la gravito subite venkas kaj implodigas la stelon. Tiam la kerno iĝas pli densa kaj varma. Dume, la eksteraj tavoloj de la stelo estas forblovataj en la kosmon. Finfine, la kerno estos sufiĉe densa por konverti heliumon al kelkaj aliaj elementoj, ĉefe karbono. La procedo okazas dekomence kaj eĉ pli da materio estas forblovata. La Suno ne estas sufiĉe peza por kunigi karbonon tamen, do kiam neniu heliumo restas en la kerno, ĝi fariĝas densa, karbona pilko tiom granda kiel la Tero kaj malrapide malvarmiĝas.

Se la restanta kerno, kiu nomiĝas blanka nano, ne sufiĉe grandas por subteni nuklean reagon, ekestas problemo. La antaŭa balanco inter la nuklea reago kaj gravito ne plu ekzistas, do la stelo devus tute implodi. Tio ne okazas, pro tio ke alia forto iĝas relevanta. La kerno nun konsistas preskaŭ tute el karbono kaj multege da elektronoj. Elektronoj tute ne ŝatas esti en la sama loko, do ili provos eskapi. Tiu efiko nomiĝas ”elektrona degenera premo” kaj ĝi batalas kontraŭ la gravito. Kiam la fortoj estas en balanco, la denseco de la stelo estas tiom giganta, ke unu litro da blanka nano pezus milionon da kilogramoj. Feliĉe por astronomoj, la eksteraj tavoloj de la stelo, kiuj estis forblovitaj, ankoraŭ estas sufiĉe proksimaj al la stelo. La nubo estas ĉirkaŭ unu aŭ du lumjaroj for de la stelo, kio estas nenio en astronomiaj terminoj. La eskapantaj elektronoj, kiuj eliras el la stelo estas multe pli rapidaj ol la nubo kaj trafas ĝin. Tie, ili estas absorbataj de la atomoj, kio ŝanĝas ilian energinivelon. Tiu aldona energio denove liberiĝas en la formo de lumo kaj la koloro dependas de la trafita elemento. Ruĝa lumo venas de hidrogeno kaj verda lumo de oksigeno kaj ankaŭ la aliaj ĉeestantaj elementoj kontribuas iomete. La nova objekto estas nebulozo kaj ĉi tiu speco ricevis la nomon ”planedumaj nebulozoj” de la astronomo Herschel, pro tio ke ili aspektis kiel svagaj diskoj en lia teleskopo (la Suno verŝajne ne estas sufiĉe energia por iĝi planeduma nebulozo, sed iom pli grandaj steloj estas). Tiu nomo ne estas tiom bona tamen, pro tio ke la objektoj estas mortaj steloj kaj ne planedoj. Pro iliaj belaj koloroj, nebulozoj estas tre popularaj objektoj ĉe amatoraj astronomoj. Kelkaj el ili jam videblas per tre bazaj teleskopoj, sed ofte oni ne vidas multe pli ol grizan makulon. Kiam oni uzas fotilon tamen, oni povas kunigi plurajn fotojn de la sama objekto por plifortigi la strukturojn. Specife populara estas la Messier-objektoj. Kiam Messier serĉis kometojn per sia teleskopo, li notis ĉiujn svagajn objektojn, kiuj ne estas kometoj en sia katalogo, por ke li ne konfuzu ilin kun kometoj. La rezulto estas listo de objektoj, kiujn oni hodiaŭ povas facile vidi per amatora teleskopo kaj multaj el ili estas planedumaj nebuloj. Kvankam oni atendus perfektan sferon (pro tio ke la gaso eskapas en ĉiujn direktojn), multaj planedumaj nebulozoj havas interesajn strukturojn kiel spiralojn kaj cirklojn. Multaj faktoroj povas influi tiujn strukturojn, sed ofte la gravito de la alia stelo en duopo estas grava faktoro, aŭ eĉ la gravita influo de granda planedo. Almenaŭ tiam la nomo planeduma nebulozo ne estus tute sensenca.

^M57, la Ringa Nebulozo

Multe pli spektakla estas la morto de gigantaj steloj. Ili estas sufiĉe grandaj por subteni la kuniĝon de karbono kaj eĉ pli pezaj elementoj. La fino de tiu procezo estas fero, pro tio ke la kuniĝo de fero nete kostas energion. Ĉiam kiam la stelo sukcesas kunigi novan elementon, ekestas nova tavolo en la stelo, do la ekstera tavolo konsistas el hidrogeno, poste venas heliumo, karbono, oksigeno ktp, ĝis silicio. Laste estas la kerno en kiu pli kaj pli da fero formiĝas. Tiuj malsamaj fazoj ne daŭras same longe tamen. La plejparton de la vivo de la stelo dudek fojojn tiom granda kiel la Suno, kiu daŭras milionojn da jaroj, la stelo konvertas hidrogenon al heliumo. Post tiu, ĉiu fazo iras pli rapide, do ekzemple la konvertado de neono kaj oksigeno daŭras malpli ol jaron kaj la konvertado de silicio daŭras nur unu tagon! Same kiel sunsimilaj steloj, la eksteraj tavoloj de la stelo pligrandiĝas (tio okazas kiam gaso varmiĝas) dum la kerno iĝas pli densa. Ĉi tiuj steloj jam estis gigantaj en la komenco tamen, do la rezulto estas la plej grandaj steloj en la universo. Bonega ekzemplo estas VY Canis Majoris, kies diametro estas ĉirkaŭ 1420 fojojn tiom granda kiel tiu de la Suno. El tio sekvas ke la volumeno de la stelego estas pluraj miliardoj da fojoj pli granda ol tiu de nia Suno, kio igas VY Canis Majoris unu el la plej grandaj steloj iam trovitaj. Laŭ ĉiuj mezuroj ĉi tiuj gigantaj steloj do superas nian Sunon, sed la plej miriga parto ankoraŭ venu. Post la produktado de fero, kiam la nukleaj reagoj ekkostas energion, energio estas uzata anstataŭ liberigata. Tio signifas la ke la kerno implodas. Tiu implodo estas rapidega kaj liberigas pli da energio en kelkaj sekunoj ol la Suno en sia tuta vivo. Ankaŭ la eksteraj tavoloj implodas, sed ili estas trafataj de fortega ŝokondo kaj sennombraj neŭtrinoj (specifaj partikloj), kiuj kreiĝis en la kerno. La fortoj tiom grandas ke la materio haltas kaj estas puŝata eksteren. La stelo laŭvorte eksplodegas! Ĉi tiu fenomeno nomiĝas supernovao kaj la nebulozo kiu kreiĝas estas supernovaa restaĵo. Nur en supernovaoj la fortoj estas tiom grandaj ke ankaŭ elementoj pli pezaj ol fero kreiĝas. Tio signifas ke ĉiuj atomoj en la mondo, kiuj pli pezas ol fero iam estis en supernovao (aŭ kreitaj en laboratorio). Ĉi tio estas grava por kompreni, ĉar sen steloj, la universo konsistus el nur hidrogeno kaj heliumo (kaj iom da aliaj atomoj). Planedoj kreiĝas en molekulaj nuboj, sed tiuj nuboj estas nutrataj de mortintaj steloj. En la Lakta Vojo, averaĝe unu stelo kreiĝas ĉiujare kaj se nenio nutrus la molekulajn nubojn, ne plu estus sufiĉe da materialo en la galaksio por krei novajn stelojn. Anstataŭe, molekuloj ĉiam eniras novajn stelojn kaj tio ebligas preskaŭ ĉiun elementon surtere. Supernovaaj restaĵoj ne estas nur utilaj tamen, sed ankaŭ ege belaj. Ili montras la plej belajn strukturojn kaj kolorojn. Entuziasmuloj kun teleskopo povas denove uzi la Messier-katalogon, kiu enhavas unu supernovaan restaĵon:  la unua objekto en la listo, M1. Pli populare, M1 estas nomata la Krabnebulozo. Ĝi troviĝas en la konstelacio Taŭro kaj laŭ historiaj fontoj, ĝi korespondas al supernovao kiu okazis en 1054 kaj estis observata de Ĉinaj astronomoj. Nuntempe la restaĵoj estas tro malhelaj por vidi nudokule, sed dum hela nokto binokloj sufiĉas por almenaŭ svage vidi ĝin.

^ La Krabnebulozo

La plej imponaj nebulozoj tamen estas emisiaj nebulozoj. Kiam granda, varma stelo kreiĝas en molekula nubo, la gaso ĉirkaŭ ĝi povas varmiĝi de -250°C ĝis pli ol 8000°C. Tio kaŭzas ke la molekuloj disfalas kaj la kvanto de partikloj kvarobliĝas. La rezulto estas intensega premo, kiu puŝas la partiklojn eksteren. Tio kunpremas la trafatan gason, kio kaŭzas la formadon de novaj steloj, kiuj plifortigas la efikon. La rezulto estas ĉenreago, kiu iĝas eĉ pli ĥaosa kiam la origina stelo iĝas supernovao. Estas granda energiplena nubo, kiu konstante fluas. La grandaj steloj jonigas la hidrogenajn atomojn, kio igas ilin elsendi lumon. Same kiel en planedumaj nebulozoj, la koloroj indikas kiuj elementoj troviĝas en la nebulozo. La plej grandaj ekzemploj de emisiaj nebulozoj havas diametron de pli ol 500 lumjaroj. Tiuj ne troviĝas en la Lakta Vojo tamen. Pli tipaj estas nebulozoj de ĉirkaŭ 30 lumjaroj.

^ IC 4703, la Agla Nebulozo estas belega ekzemplo de emisia nebulozo.

Unu el la plej interesaj emisiaj nebulozoj estas la Nebulozo de Oriono. Ĝi troviĝas sub la zono de Oriono kaj konsistas el la objektoj M42 kaj M43. La radio kiu provizas energion al la nebulo venas el aro de helaj steloj, kiuj nomiĝas la Trapeza Stelamaso. La trapeza formo estas pro la kvar plej helaj steloj, sed ankaŭ estas multaj junaj, malgrandaj steloj. La nebulozo de Oriono estas la nura emisia nebulozo, kiu videblas nudokule. Oni povas trovi ĝin dum klaraj noktoj, kiel svagan makuleton. Per binokloj ĝi iĝas multe pli videbla kaj per teleskopo oni vere vidas strukturon. Kion oni ne vidas tamen, estas ke la nebulozo estas nur eta parto de giganta molekula nubo kiu tro malhelas por esti vidata. Ke ĝi estas tiom facile observebla igas la nebulozon tre populara inter astrofotografoj. Feliĉe, mi havas amikon kiu praktikas astrofotografion kiel ŝatokupon kaj pretis sendi foton kiel ekzemplon.

^ (dekstre) M42 kaj M43, la Nebulozo de Oriono, fotitaj de Mark Hendriks. Maldekstre troviĝas ankaŭ kelkaj aliaj objektoj, kiel NGC 1975

Kion oni povas konkludi estas ke astronomoj estas bonŝancaj. Nebulozoj ne nur estas ege valoraj kaj interesaj studobjektoj, sed ankaŭ ebligas la plej belajn bildojn en astronomio, aŭ eĉ scienco ĝenerale. Iel ankaŭ estas bela rakonto ke la vivo de steloj estas cirkla kaj ke ili naskiĝas kaj mortas en nebulozoj. Eble la fizika rakonto tamen, pri kiel tio okazas, estas eĉ pli interesa. Laste, nebulozoj kapablas kapti la intereson de homoj, kiuj kutime ne interesiĝas pri astronomio kaj igi ilin demandi sin, kion ili rigardas. Ĝi inspiras pli spertajn ĉielŝatantojn al preni sian teleskopon kaj rigardi aŭ eĉ foti tiujn belajn objektojn. Tio tiklas kaj ilian sciencan flankon kaj ilian artan flankon. Kiel ajn, la intensega radio de gigantaj steloj kaj eksplodoj ne nur havas efikon al gaso kaj polveroj, sed ankaŭ al homoj kaj tio estas valora.


---

# La salamandro kiu neniam iĝas plenkreska

**Published:** 2018-10-03

**URL:** https://scivolemo.wordpress.com/2018/10/03/la-salamandro-kiu-neniam-igas-plenkreska/

**Author:** Frank van Hertrooij

**Categories:** Bestoj

Neniu amfibio en la mondo estas tiom populara kiel la aksolotlo. Pro ĝia amuza aspekto kaj relative facila prizorgado, ĝi estas ofte vendata kiel hejmbesto. Aldone, ĝi estas bredata por sciencaj esploroj en diversaj fakoj kiel embriologio. Ŝati aksolotlojn ne estas nova afero tamen. La aksolotlo estis historie multe respektata de la indiĝena popolo de la regiono de Meksik-urbo. Ĝia nomo venas el la Naŭatla lingvo kaj referencas al la dio Ŝolotlo*, la dio de morto, kiu ŝanĝis sin al aksolotlo por ne esti oferata de la aliaj dioj. Dum longa tempo, homoj kaj aksolotloj povis kune vivi. Oni kultivis plantojn sur la akvo sur specialaj platformoj el akvaj plantoj kaj koto. Tio donis al la aksolotlo lokon plena je oksigeno por vivi kaj reprodukti sin, dum la produktoj iĝis pli valoraj, pro tio ke la ĉeesto de aksolotloj garantiis ke la akvo estis bonkvalita. Aldone, aksolotloj estis facila kaj bona nutraĵfonto. Post la alveno de Eŭropanoj, tiu vivstilo estis minacata kaj ankaŭ tiu de la aksolotlo. Ekde 1607, oni komencis konstrui kanalojn por eviti ke la lago inundus la novan ĉefurbon. Tiu sistemo nur iĝis pli kaj pli kompleksa kaj malgrandigis la habitaton de la aksolotlo. En la dua duono de la dudeka jarcento, oni interŝanĝis la antaŭan akvofonton de la lago per purigita rubakvo. Tio poluis la akvon kaj igis ĝin eĉ malpli alloga al la sentema besto. Laste, aksolotloj apenaŭ havis naturajn malamikojn, ĝis homoj enkondukis predantajn fiŝojn en la sepdekaj kaj okdekaj jaroj. Nun la iam abunda amfibio estas sur la limo de formorto kaj estas reprezentata de nur kelkaj individuoj en ĉiu kvadratkilometro. Se la aksolotlo formortus, tio estus terure bedaŭrinda. Kompreneble ĝi malbonus por la ekosistemo, sed ankaŭ por sciencistoj, ĉar malgraŭ la sukcesa bredado de aksoltoloj, oni konservu la sovaĝan populacion por pli da genetika diverseco. Laste, la malapero estus malbona por la indiĝena popolo de la regiono, pro la kultura rolo de la besto. Laŭ la legendoj, la malapero de la aksolotlo ankaŭ signifus la malaperon de la popolo.

*En la Naŭatla lingvo, oni uzas ŝ-sonon anstataŭ ks-sonon. Malgraŭ tio, la vorto aksolotlo havas ks-sonon en Esperanto pro la influoj de aliaj lingvoj.

^ Skulptaĵo de la antikva dio Ŝolotlo

La unikaj ecoj de la aksolotlo igas ĝin aspekti preskaŭ ekstertera. La idoj de la granda plejparto de amfibioj ne aspektas kiel la gepatroj. Anstataŭe, ili metamorfozas, kio signifas ke ilia korpo trairas drastajn ŝanĝojn. Konata ekzemplo estas ranoj, kies idoj spiras per brankoj kaj naĝas per la vosto, dum plenkreskaj ranoj ne plu havas voston kaj spiras per pulmoj (krom kelkaj tre etaj ranoj, kiuj spiras nur per la haŭto). Ankaŭ salamandroj, la grupo al kiu aksolotloj apartenas, preskaŭ senescepte metamorfozas. Rare okazas ke salamandroj ne povas produkti la hormonon necesa por la metamorfozo, kio kaŭzas ke ili restas en la larva stadio. Aksolotloj ne sekvas tiun tendencon tamen, ĉar por ili la nemetamorfozinta formo estas la normo. Sovaĝaj aksolotloj konservas siajn eksterajn brankojn dum la tuta vivo, kune kun multaj aliaj idaj ecoj, sed ja povas reprodukti sin. Tio donas al ili kvalitojn, kiujn aliaj amfibioj ne havas kaj tio kaptis la atenton de homoj.

^ La brankoj klare videblas malantaux la kapo.

Historie, la solaj naturaj habitatoj de la aksolotlo estis la lagoj de Chalco kaj Xochimilco. El la du, nur eta parto de la lago de Xochimilco restas, ĉar la resto estis forpumpita. Ili estis altaj montolagoj kun danĝeraj kondiĉoj surtere, kio igis la subakvan vivon pli alloga. Tio povus klarigi kial resti en la larva stadio, kiu estas pli bone adaptita al vivi en akvo, estus avantaĝo al la salamandro. Malgraŭ tio, la regiono havas populacion de proksima parenco de la aksolotlo, Ambystoma tigrinum , kiu ja metamorfozas. Ĉiukaze, la plej grava kaŭzo de la ”neotenio”, la konservado de larvaj ecoj, estas manko de jodo en la akvo. Same kiel homoj, aksolotloj kaj aliaj salamandroj bezonas jodon por produkti specifajn hormonojn, kiuj gvidas ilian kreskon. Tio signifas ke jodo estas esenca por la metamorfozo. Dum longa tempo, oni ne sciis ekzakte kiun lokon la aksolotlo havas en la arbo de vivo, sed per injekti la hormonojn, kiujn ĝi bezonis por metamorfozi, oni sukcesis krei plenkreskajn aksolotojn, kiuj multe aspektis kiel la antaŭe menciita Ambystoma tigrinum. La du eĉ povas krei idojn kune. Malgraŭ tio, ili ankoraŭ estas tiom malsamaj, ke sciencistoj distingas inter du malsamaj specioj.

^ La vivo de Ambystoma tigrinum, kiu ja metamorfozas

Kompare kun aliaj amfibioj, aksolotloj povas iĝi grandaj. Maksimume ili atingas 30cm, dum la averaĝo estas ĉirkaŭ 15cm. Tio ne estas la nura afero pri ili kiu grandas; pro tio ke ankaŭ iliaj ĉeloj kaj ovoj estas tre grandaj. Tio igas ilin tre taŭgaj objektoj pri embriologiaj studoj. Oni povas facile pristudi la grandajn, travideblajn embriojn. Malsamaj ĉeloj povas ankaŭ havi malsamajn pigmentojn, kio montras kiuj ĉeloj iĝas kiuj korpopartoj. En la komenco de la dudeka jarcento, aksolotloj estis gravegaj por studi la funkcion kaj kreskon de organoj. Tiel ili multe helpis kun la serĉo al la kaŭzo de malsanoj kiel spina bifida en homoj. Alia eblo estas genetike modifi la aksolotlon, por ke ĝiaj ĉeloj produktu GFP, proteinon, kiu estas uzata de meduzoj por elsendi verdan lumon. Unu el la aplikoj de tia modifado, estas ke oni povas igi kancerajn ĉelojn brili verde. Tiel oni povas tre facile vidi kiel la kancero disvastiĝas en la korpo.

^ Aksolotlo, kiu produktas la proteinon GFP (fonto: Justin Rosenberg, Connecticut College)

Alia kvalito de la aksolotlo, kiu povus helpi onin kuraci homojn, estas ilia nekredebla talento de regenerado. Kiam aksolotlo perdas kruron, kiu povas relative facile okazi kiam oni havas plurajn, la tuta kruro povas rekreski tiel, ke oni ne vidas ke ĝi iam estis for. Pluraj organismoj, inkluzive homoj, iomete havas tiun kapablon en kelkaj lokoj, sed aksolotloj specife bonas je ĝi. Ĝia sekreto estas ke ĝi ŝanĝas la identon de siaj ĉeloj. La ĉeloj ĉirkaŭ la vundo iĝas pluripotentaj, kio signifas ke ili povas iĝi pli-malpli ajna ĉeltipo, kiun la kreskanta korpoparto bezonas. Tiel la nova korpoparto aspektas kvazaŭ la aksolotlo eskapis la ovon kun ĝi. Homoj povas iomete regeneri sin, sed kiam oni perdas fingron, ĝi neniam rekreskos. Studi ekzakte kiel aksolotloj faras ĝin estas do interesa, ĉar oni eble povas krei kuracmetodon el la novaj informoj. Eble oni ne baldaŭ sukcesos kreskigi tutajn korpopartojn, sed oni havas altajn atendojn kiam temas pri paralizo, la sana kreskado de organoj kaj riparado de aĝdamaĝo. Grava diferenco inter la aksolotloj en laboratorio kaj iliaj sovaĝaj amikoj estas la koloro. En la naturo, blankaj aksolotloj estas ege raraj, dum ili estas la normo en la laboratorio. La kialo estas ke ili havas du kopiojn de specifa geno, kio kaŭzas ke ili ja produktas pigmentojn, sed ke tiuj ne videblas en la haŭto. Tio signifas ankaŭ ke ili ne estas albinaj. Veraj albinaj aksolotloj ankaŭ ne havas pigmenton en la okuloj. Kvankam la laboratoriaj aksolotloj ne montras pigmenton, ili ja estas iom rozkoloraj. Tiu koloro rezultas de la sango kiu trairas la haŭton. Sovaĝaj aksolotloj kutime estas multe malpli helaj aŭ eĉ nigraj kaj foje havas makuletojn. Kiel hejmbestoj la blanka variaĵo estas plej populara, pro tio ke ĝi aspektas amuze, sed ankaŭ malhelaj aksolotloj estas vendataj.

Eble eĉ pli stranga kapablo ol regenerado, estas la akceptado de hazardaj korpopartoj. Oni povas preni la kruron de unu aksolotlo kaj senprobleme ligi ĝin al alia individuo. En homoj kaj aliaj bestoj, la imuna sistemo kontraŭbatalas ĉelojn, kiuj malsimilas al la propra korpo. Tial oni uzas organojn de proksimaj parencoj por greftado. Aksolotloj ne reagas tiel, kio signifas ke oni povas libere interŝanĝi multajn organojn. Greftite, la organoj eĉ funkcias kaj kreskas. Se oni fortranĉas la kruron de blanka aksolotlo kaj surmetas eĉ nur kelkajn ĉelojn de lumanta aksolotlo, tiuj ĉeloj povas kreski kaj formi tute novan, lumantan kruron. Eĉ pli freneza ekzemplo estas la eksperimento en kiu oni greftis la kapon de juna aksolotlo sur la dorson de alia aksolotlo. La kapo vivis kaj kreskis kaj reagas simile al eksteraj faktoroj kiel la kapo de kutima aksolotlo, sendepende de la alia kapo. Poste la Frankenŝtejnaĵo vivis dum 65 semajnoj.

^ Aksolotlo kun aldona brako ĉe laboratorio de UCI

Kelkaj eksperimentoj estis pli etike ĝustaj ol aliaj, sed ĝenerale, la plej pristudata amfibio de la mondo multe helpis homaron. Pro la aksolotlo, oni pli bone komprenas kiel embrioj kreskas, kiel specifaj malsanoj funkcias kaj kiel unu el la plej strangaj bestoj surtere vivas. Oni facile bredas aksolotlojn en laboratorioj, do nek sciencistoj, nek entuziasmuloj bezonas timi perdi ĉi tiujn eksterterulojn, sed ankoraŭ la sovaĝa aksolotlo estas altvalora. Aksolotlojn havas kulturan rolon, do protekti ilin gravas, sed plibonigi la kondiĉojn por la aksolotlo ankaŭ plibonigas la kondiĉojn por aliaj organismoj, kiuj vivas en kaj ĉirkaŭ la lago, inkluzive homojn. Nur per kunlaboro, peno kaj kompreno, tiu batalo estas venkebla.


---

# Etaj akrobatoj

**Published:** 2018-10-10

**URL:** https://scivolemo.wordpress.com/2018/10/10/etaj-akrobatoj/

**Author:** Frank van Hertrooij

**Categories:** Bestoj

Unu el la plej konataj rakontoj pri la malsukcesoj de sciencoj temas pri la burdo. Kiam la Franca entomologo (insektsciencisto) August Magnan kalkulis ke fizike burdoj ne kapablas flugi, tio fiksiĝis en la komuna scio, kiel ekzemplo pri kiel sciencistoj ne scias kion ili faras. Sciencistoj sciis kompreneble, ke tiu konkludo estas tute sensenca kaj hodiaŭ havas multe pli bonan modelon pri kiel insektoj flugas. La rakonto jam disvastiĝis tamen kaj la dikeco kaj ĉarma maleleganteco de la burdo kompreneble ne helpis. La problemo solviĝis en 2005, kiam esplorteamo sub la gvidado de Michael Dickinson pruvis per rapidegaj kameraoj ke la flugiloj de burdoj iras antaŭen kaj malantaŭen, dum Magnan pensis ke ili moviĝas supren kaj suben. La specifa horizontala moviĝo kun turno kreas kirlojn je la finoj de la flugiloj, kiuj donas aldonan supran forton. Aldone, ili uzis robotan modelon de burda flugilo por kontroli ekzakte kiom grandaj la fortoj kontraŭ la flugiloj estas. La rezultoj de la esploro surprizis la esploristojn, ĉar burdoj ne sekvas la regulojn, kiujn aliaj insektoj sekvas. Kutime insektoj frapas la flugilojn laŭ arko de preskaŭ 180 gradoj, dum burdoj frapas ilin laŭ arko de nur 90 gradoj. Tio kompreneble signifas ke ili bezonas pli rapide frapi la flugilojn por la sama rezulto. Kutime pli etaj insektoj frapas la flugilojn pli rapide ol pli grandaj insektoj (kaj tre rapide kompare al birdoj), pro tio ke tio estas aerodinamike pli saĝa. Kontraste, burdoj frapas la flugilojn pli rapide ol multe pli etaj insektoj. Komparu ekzemple burdon, kiu frapas 230 fojojn ĉiusekunde, al bananmuŝo, kiu frapas nur 200 fojojn ĉiusekunde kaj estas 80 fojojn pli eta. Burdoj ankaŭ strangas pro tio ke ili ne variigas kiom rapide ili frapas. Kiam ili volas pli forte frapi, ili anstataŭe pligrandigas la arkon laŭ kiu la flugiloj moviĝas, sen frapi pli frekvence. Ekonomie tio estas stranga metodo, pro tio ke ĝi kostas pli da energio ol frapi pli rapide, sed verŝajne la stranga konduto estas la rezulto de la anatomio de la muskoloj. Tio bele montras ke organismoj ne ĉiam estas perfektaj. En evoluo, sistemoj ne tiom draste ŝanĝiĝas, do se oni eniris specifan vojon, oni ne povas facile iri alidirekten. Burdoj do ja povas flugi kaj sciencistoj komprenas kiel, sed tio ne estas la ununura interesaĵo pri flugado en biologio.

^ La ideo ke burdoj ne flugus laŭ sciencistoj rapide disvastiĝis. Eble unu el la faktoro estas kiom amuze ili aspektas.

Insektoj estis la unua grupo de organismoj, kiuj sukcesis flugi. Ili estas la solaj nevertebruloj, kiuj kapablas tion kaj la kapablo nur evoluis unu fojon. La novaj flugantaj insektoj havis plurajn avantaĝojn. Ankoraŭ ne ekzistis flugantaj vertebruloj, do insektoj nur bezonis kunhavi la aeron kun aliaj insektoj. Tio estis multe pli sekura. Aldone, insektoj havis la avantaĝon ke iliaj flugiloj evoluis tute malsame ol tiuj de vertebruloj. Ne gravas ĉu temas pri birdoj, vespertoj aŭ la pterosaŭroj, flugantaj vertebruloj uzas adaptitajn membrojn por flugi. Kiel rezulto, ili ofte ne plu povas uzi la fingrojn kaj la flugiloj povas esti en la vojo. Insektoj ne havas tiun malavantaĝon, ĉar la flugiloj venis de alia fonto, do ili daŭre povas uzi ĉiujn ses krurojn. La vera fonto de iliaj flugiloj, estas malklara rakonto tamen.

La komenco de insektoj estas daŭra diskuto inter paleontologoj. Ĉiu nova fosilio de antikva insekto altiras longajn debatojn. Unu el plej antikvaj fosilioj estas tiu de Rhyniognatha hirsti . Aĝante pli ol 400 milionoj da jaroj, ĝi estas inter la plej antikvaj insektaj fosilioj iam ajn. Malgraŭ tio, la ”makzelo” havas tre specifan tondilecan strukturon, kiun oni kutime nur trovas inter flugantaj insektoj. Aliflanke, la organismo ne havis konservitajn flugilojn. Oni povus klarigi tion per la fakto ke la medio de la fosilio, varma akvofonto, ne bonas por konservi insektajn flugilojn. Alia klarigo de la manko de flugiloj estas ke R. hirsti eble tute ne estas insekto. En 2017 teamo de sciencistoj uzis precizegan fotografion por montri ke la fosilio pli verŝajne estis centpiedulo (tute alia grupo ol insektoj) kaj neniu centpiedulo povas flugi. Konsiderante nur fosiliojn pri kiu la scienca komunumo konsentas, oni vidus ke la plej aĝaj insektoj ekaperis antaŭ 380 milionoj da jaroj kaj la unuaj flugantaj insektoj antaŭ 325. La flugantaj insektoj el tiu tempo jam havis tre avancitajn flugilojn, do oni povas konkludi ke pli aĝaj, pli simplaj flugantaj insektoj jam ekzistis antaŭe. Tio ankaŭ donus pli da tempo al flugantaj insektoj por diversiĝi, kio klarigus kial oni havas tiom nekredeble multe da flugantaj specioj hodiaŭ. Ankaŭ la DNA de vivantaj specioj konfirmas tion, pro tio ke flugantaj insektoj devas aĝi 406 milionoj da jaroj por havi tiom da mutacioj kiel nun. La plej frua insekto, kiu ne flugis, aĝus 440 milionoj da jaroj tiukaze.

^ Por esti tiom diversaj, insektoj devas esti antikvaj.

Alia grava diskuto pri la evoluo de flugantaj insektoj estas de kie la flugiloj fakte venas. Birdoj klare devis oferi siajn brakojn por flugi kaj fari la aliajn taskojn per la beko. Kiam temas pri insektoj, la debato temas pri la demando ĉu la flugiloj kreskis kiel tute nova strukturo, aŭ ĉu ili estas adaptiĝoj de ekzistinta strukturo. Se la lasta estas la kazo, ili povus veni de la brankoj, kiujn insektidojn foje havas. Ili situas laŭ la flankoj de la insekto kaj eĉ povas moviĝi iomete. Nuntempe, pli kaj pli da sciencistoj kredas tamen, ke la flugiloj estas tute novaj strukturoj. Tio en si mem ne solvas multe tamen, ĉar la demando nun estas ĉu la flugiloj venis de la flankoj, aŭ la supro de la korpo. La supro de la korpo povus doni fortecon al la flugiloj, kio necesas kiam ili levu pezon, sed la flankoj donus moveblecon. La kruroj venas de la flankoj de la korpo kaj eble la genoj, kiuj provizas moviĝantajn krurojn, ankaŭ povus esti uzataj por krei moviĝantajn flugilojn. Alia eblo estas kombino de la du. Kelkaj antikvaj insektoj havis malmolajn ”flugilojn”, kiuj venis el la supro de la korpo. Kvankam ili ne sufiĉis por flugi, ili ja povus esti utilaj por glisi de unu planto al la alia. Poste la flugmuskoloj kreiĝis el la flankoj de la korpo kaj estis uzataj por movi la flugilojn, kio poste evoluiĝas al flugado. Kiel kun ĉiuj rakontoj en paleontologio, oni neniam scios la tutan rakonton kaj nur povas plibonigi la teorion.

Ĝis nun oni priskribis ĉ. milionon da insektaj specioj, kompare al ĉ. 66 mil vertebruloj, kaj atendas trovi kaj priskribi ankoraŭ milionojn pli. La granda plejparto el tiuj insektoj flugas, do malgraŭ la fakto ke flugado ekaperis nur unu fojon inter insektoj, ĝi havis sufiĉe da ŝancoj por adaptiĝi. Unu ekzemplo de la diverseco estas la muskoloj kiuj osciligas la flugilojn. Libeloj kaj efemeroj havas verajn flugmuskolojn. Ili uzas relative grandajn muskolojn por frapigi la flugilojn kaj pli etajn, precizajn muskolojn por regi la direkton de la flugilo. Ĉiuj kvar flugiloj povas moviĝi sendepende, kio igas libelojn ekstreme lertaj flugistoj. Tion ili bezonas, ĉar libeloj kaptas siajn predojn en la aero. Aliaj insektoj, kiel abeloj, muŝoj kaj skaraboj, anstataŭe tiras kaj osciligas la korpon. Tiel la flugiloj, kiuj estas konektitaj al la korpo, nerekte tiriĝas. La pli precizaj muskoloj ja rekte tiras la flugilon. Malkiel libeloj, multaj insektoj ne havas kvar grandajn, videblajn flugilojn. Por ili, du flugiloj sufiĉas, do la aliaj flugiloj estas uzataj por aliaj celoj. Skaraboj ekzemple, nur uzas unu paron de flugiloj por vere flugi. La alia estas multe pli forta kaj protektas la vundeblajn flugilojn kiel ŝirmilo. Tiuj adaptitaj flugiloj nomiĝas elitroj..

^ Kokcineloj, kiuj estas skaraboj, kovras la flugilojn per elitroj.

Eĉ pli strangaj estas la grupo de la dipteroj, kiu enhavas interalie muŝojn kaj kulojn. Ĉe ili nur restas la antaŭaj flugiloj, dum la malantaŭaj draste malgrandiĝis. Kio restas estas du etaj organoj, kiuj nomiĝas balancieroj. Ili estas tre sentemaj kaj oscilas dum la insekto flugas. Se la insekto poste ŝanĝas sian direkton, ĝi sentas tion per la balancieroj, kio ebligas al ĝi tre akrobate flugi. La sentemaj organoj ankaŭ povas senti la subtilan venton de la alproksimiĝo de mano aŭ ĵurnalo. Estas pro tio ke insektfrapiloj etas plenaj je truoj. Ili kreas malpli da vento tiumaniere. Interesa fakto estas ke krom la dipteroj ankaŭ la grupo Strepsiptera havas balancierojn pro konverĝa evoluo. Malkiel dipteroj, ili havas funkciantajn malantaŭajn flugilojn, dum la antaŭaj flugiloj transformiĝis al balancieroj.

^ La balancieroj de membro de Strepsiptera

Oni ne povas paroli pri flugantaj insektoj, tamen, sen mencii papiliojn. Homoj ĉiam miris la brilantajn kolorojn kaj belajn ŝablonojn sur iliaj flugiloj kaj donis ĉiajn kulturajn signifojn al ĝi. Same kiel libeloj, papiloj havas kvar funkciantajn flugilojn. La diferenco estas ke libeloj movas ilin sendepende kaj tre lerte flugas, dum tiuj de papiloj kuniĝis kaj funkcias kiel du grandaj, malelegantaj flugiloj. Papilioj ne povas resti en fiksa loko en la aero kaj eĉ ne povas flugi rekte, sed malgraŭ tio, kelkaj specioj flugas longajn distancojn por migrado. Plej interese pri papilioj kompreneble estas kiel la flugiloj aspektas. La koloroj povas esti utilaj por du celoj, nome kamuflado kaj averti predantojn. La lasta estas efika, pro tio ke brilaj koloroj kutime signifas ke organismoj estas toksaj kaj strangaj ŝablonoj kiel falsaj okuloj povas igi la beston aspekti pli granda ol ĝi vere estas. Multaj bestoj produktas ĉelojn plenajn je pigmentoj por kolorigi sin, sed papilioj uzas fizikan strukturon anstataŭ ĥemiaĵojn kaj la efiko estas eĉ pli bela. Morpho menelaus estas tute blua de supre kaj bruna de sube. Tio igas ĝin aspekti kiel lampo, kiu ŝaltiĝas kaj malŝaltiĝas tuttempe kiam ĝi flugas. En la etaj skvamoj sur la flugiloj troviĝas mallarĝaj fendoj. Kutime lumo povas senprobleme iri trans truojn, sed kiam ili estas sufiĉe etaj, la lumo kurbiĝos kaj disiĝos kiam ĝi trairas. La distanco inter la fendoj estas ĉirkaŭ 200nm, duono de la ondolongo de specifa blua koloro. Kiam la blua lumo trairas, la ondoj interagas tiel, ke la sumoj kaj la valoj ekzakte korespondas, kio plifortigas la ondon. La blua lumo estas reflektata kaj la resto absorbata de melanino. Ĉi tiu metodo ankaŭ estas uzata de birdoj kiel pavoj kaj donas tre intensan koloron, kiu dependas de la angulo tra kiu oni rigardas. Homoj ne havas tiom brilajn kolorojn kiel papilioj, sed oni ja inspiriĝis de ili. Nuntempe oni povas uzi nanoteĥnologion por krei strukturojn bazitajn sur ĉi tiu efiko. La bildoj kreataj per ĉi tiu teĥniko havas tute malsamajn kvalitojn ol kutimaj farboj kaj povas uziĝi interalie kiel sekurilo sur papera mono.

^ Morpho menelaus

Konklude, ili eble ne estas la unuaj pri kiu oni pensas, kiam oni imagas bestojn, sed flugantaj insektoj estas ĉie kaj estis ĉie dum longa tempo. Dum milionoj da jaroj, ili perfektigis flugadon laŭ ĉiaj vojoj por fronti kontraŭ malsamaj defioj. Estas klare ke oni ankoraŭ povas lerni multe pri ili kaj kiu scias, kiajn novajn produktojn oni povos krei surbaze de ili?


---

# La plej fruaj bestoj

**Published:** 2018-10-17

**URL:** https://scivolemo.wordpress.com/2018/10/17/la-plej-fruaj-bestoj/

**Author:** Frank van Hertrooij

**Categories:** Bestoj

Oni ofte komencas la rakonton de animaloj en la Kambrio. Tio ne estas malbona elekto, pro tio ke la diverseco de bestoj eksplodis dum tiu epoko, kiu komenciĝis antaŭ ĉirkaŭ 542 milionoj da jaroj. Skeletoj, okuloj kaj predantoj unue ekaperis tiam kaj la plejparto el la hodiaŭaj filumoj (grandaj grupoj de organismoj), inkluzive la nia, ĥorduloj, originis el tiu tempo. Tio ne signifas tamen, ke antaŭ la Kambrio ekzistis neniu interesa faŭno. Antaŭe ekzistis bestoj tiom strangaj, ke neniuj ekzistantaj bestoj eĉ similas al ili. Malkiel la malmolaj trilobuloj de la Kambrio tamen, la pli antikva faŭno estis tre mola kaj bezonis pli favorajn, maloftajn kondiĉojn por fosiliiĝi.

La periodo tuj antaŭ la Kambrio nomiĝas la Ediakaro kaj komenciĝis antaŭ 635 milionoj da jaroj. Organismoj ekzistis jam dum pluraj miliardoj da jaroj, sed ĉiam estis unuĉelaj kaj tre simplaj. Ĉirkaŭ la fino de la Ediakaro, tio ŝanĝiĝis kaj la unuaj grandaj organismoj kun malsamaj ĉeltipoj diversiĝis. La plej konataj organismoj el tiu tempo daŭre ekzistas: la sponguloj. Ili ne havas muskolojn, skeleton, cerbon aŭ ion ajn, kio igus ilin aspekti kiel bestoj. Se oni neniam antaŭe vidis spongulon, oni eble eĉ pensus ke ĝi estas fungo aŭ planto, kio povas gvidi al diskutoj kiam oni analizas fosiliojn. Ili estas tiom simplaj, pro tio ke ili verŝajne estis la unuaj organismoj kiuj unue deviis de la animala branĉo. Tio signifas ke ili ne havas la adaptiĝojn, kiujn pli modernaj animaloj ja havas. Malkiel preskaŭ ĉiuj aliaj animaloj, sponguloj havas neniun simetrion aŭ organoj kaj ne havas internan rondiron de sango.

^ Klaras ke ĉi tiuj sponguloj havas neniun simetrion.

Pli modernaj organismoj kiel mamuloj estas tre kompleksaj, sed iusence tio ankaŭ malhelpas onin. Unue, mamuloj estas tre vundeblaj, pro tio ke la misfunkciado de unu organo povas mortigi la tutan organismon. Dume, oni povas fortranĉi parton de spongulo kaj ”planti” ĝin aliloke, post kio ĝi pluvivos kiel tute nova individuo. Due, mamuloj havas tre kompleksajn bezonojn. La koalo ekzemple, manĝas nur la foliojn de eŭkaliptaj arboj. Ili eĉ ignoras arbojn kiuj ne kreskas sur ĝusta tero, pro tio ke ili enhavas pli da toksaĵoj. Aliaj bestoj manĝas pli diverse, sed bezonas tiom da manĝaĵoj ke ili formortas kiam la manĝo iĝas malpli abunda. Eble homoj estas plej ekstrema ekzemplo. Ili estas tiom specialigitaj ke multaj el ili eĉ ne travivus sen retkonekto. Mallonge dirite, kompleksaj animaloj eble tre bone funkcias ene de sia medio, sed tre malbone frontas kontraŭ ŝanĝiĝoj en tiu medio. Malpli kompleksaj organismoj, aliflanke, havas malpli precizajn bezonojn kaj povas vivi en multe pli diversaj medioj. La rezulto de tiu diverseco de adaptiĝeblo havas kiel konsekvencon ke kutime, specioj venas laŭ ondoj. Iu granda katastrofo okazas, kiu formortigas la plejparton de la specioj surtere, post kio nur simplaj, flekseblaj specioj restas. Tiuj specioj disvastiĝas kaj adaptiĝas, kio kreas novajn, specialigitajn speciojn, kiuj regas ĝis la sekva katastrofo okazas. Multaj sukcesplenaj grupoj de bestoj kiel la dinosaŭroj kaj trilobuloj formortis dum aŭ post tia katastrofego, sed sponguloj travivis kvin el ili. Kiel antaŭe menciite, la sekreto de sponguloj estas kiom simpla ilia strategio estas, sed kio estas tiu strategio?

^ Ĉi tiu diagramo montras la kvanton de specioj laŭ tempo. La flavaj trianguloj indikas la kvin grandaj formortaj okazoj kaj la bluajn kelkajn malpli grandajn. Videblas ke la kvanto de specioj tuj malkreskas kaj poste rapide rekreskas.

Unue, sponguloj estas plenaj je etaj truoj kaj kanaloj. Tiel la akvo povas flui de ekstere tra la spongulon, post kio ĝi foriras tra la granda truo. Ene troviĝas etaj ĉambroj kun ĥoanocitoj: ĉeloj kun unu flagelo (moviĝanta vipo), kiu fluigas la akvon trans aro da haretoj, kiuj absorbas la nutraĵojn el la akvo. Aliaj specioj ne havas grandan truon en la mezo kaj aspektas pli kiel arbo kun branĉoj. En tiaj specioj, la akvo eniras kaj eliras tra la sama surfaco, estas do du fluoj en malaj direktoj. Malgraŭ la malsamaj akvofluoj, la du tipoj de sponguloj havas pli-malpli same multe da ĉambretoj en ĉiu kuba centimetro. Ĝenerale la kvanto estas inter 10 milionoj kaj 18 milionoj da ĉambretoj. Pro tio ke la spongulo rekte absorbas la nutraĵojn kaj oksigenon el la akvo kaj tiuj necesaĵoj povas iri de ĉelo al ĉelo, sponguloj ne bezonas kompleksajn sistemojn kiel brankoj por spiri, intestoj por digesti aŭ sangon por transporti. Kvankam ĉi tio estas la ĉefa metodo per kiu sponguloj akiras nutraĵojn, kelkajn speciojn trovis alternativojn. Ju pli profunde la spongo vivas, des pli maloftaj nutraĵoj estas. En kelkaj regionoj, nutraĵoj estas eĉ tiom malfacile akireblaj, ke filtrado ne plu sufiĉas. Tie, sponguloj adaptis sin tiel, ke ili povas kapti krustacojn per etaj pikiloj. La krustaco ne povas eskapi, dum ĝi malrapide digestiĝas. Pli amika estas la specioj, kiuj loĝas en pli helaj medioj. Kelkaj el ili kunlaboras kun mikroorganismoj kiel cianobakterioj, kiuj provizas energion kaj oksigenon al la spongulo. La cianobakterioj fakte povas produkti trioble pli da oksigeno ol la spongulo bezonas, kio signifas ke ili nete produktas oksigenon. Ankaŭ ekzistas la grupo Hexactinellida , kies membroj havas grandan reton de kunkreskintaj ĉeloj. Ĥemiaĵoj kaj elektraj signaloj povas facile vojaĝi tra tiu reto, kio igas ĝin kvazaŭ sango kaj nervoj en unu sistemo. Ĉi tiu grupo de sponguloj estas pli juna ol la aliaj kaj verŝajne ekaperis unue tuj antaŭ la fino de la Ediakaro, aŭ kiam la Kambrio komenciĝis.

^ Membroj de Hexactinellida aspektas kiel vitro aŭ kristalo. Pro tio, ĉi tiuj belaj sponguloj estas ofte nomataj “vitraj spongoj” en naciaj lingvoj.

Eble sponguloj nun ŝajnas kompatinde solaj, sed ekzistis pli da Ediakara faŭno. La Ediakara periodo fakte estas rigardata de multaj kiel malsukcesan ”eksperimenton” de evoluo. Ĝi estis plena je bestoj, malsamaj ol iu ajn vivanta specio, kiuj formortis dum la Kambria eksplodo (la rapidega diversiĝo de organismoj dum la Kambrio). Plej konataj estas fosilioj de kelkaj milimentroj ĝis pli ol metro, kiuj apartenas al la genro Dickinsonia . Ili havas estis plataj kun ova formo kaj konsistis el multaj segmentoj. Verŝajne tiuj segmentoj estis plenaj je iu likvaĵo sub premo, kio igis la vivantan beston aspekti kiel aermatraco. Dickinsonia , same kiel la aliaj bestoj el sia tempo, ne havas klaran lokon en la evolua arbo. Fosiliiĝintaj spuroj montras ke ili tre verŝajne povis moviĝi kaj ili estas preskaŭ simetriaj (la du duonoj aspektas same, sed ili estas ŝovigitaj je duona segmento). Tio signifas ke ili verŝajne troviĝas ie inter sponguloj kaj la resto de la bestoj. Kiom malklara ĝiaj rilatoj kun aliaj organismoj fakte estis, montras esploron kiu publikiĝis en septembro. Ĝis tiam, oni eĉ ne certis ĉu Dickinsonia estis bestoj aŭ fungoj. Molekuloj, kiuj multe aspektis kiel ĥolesterolo, grasosimila molekulo nur produktata de bestoj, definitive pruvis ke la grupo taŭgas en la besta regno.

^ Ebla aspekto de Dickinsonia

Tute malsama simetrio el la Ediakara periodo estis tiu de la Rangeomorpha . Malkiel ĉiuj aliaj bestoj, ili estis memsimilaj, kiel frakto. El centra trunko kreskis branĉoj, kiuj aspektis kiel etaj versioj de la besto kaj tiuj branĉoj denove havis branĉojn. Tio signifas ke la besto similis al si mem kiam oni zomas. Tiom da etaj strukturoj estis tre taŭga adaptiĝo por la vivstilo de la grupo. Ili pligrandigas la relativan surfacon de la besto, kiun ĝi uzas por absorbi oksigenon kaj nutraĵojn en la akvo. Tio estis tre bona strategio en la Ediakara periodo, kiam nutraĵoj estis abundaj kaj ne ekzistis multe da konkurenco, sed tio ŝanĝiĝis dum la Kambrio. La klimato ŝanĝiĝis kaj novaj organismoj, kiuj estis pli bone adaptitaj, prenis ilian lokon.

^ Pro ilia maniero de kreski, Rangeomorpha fojo aspektis pli kiel plantoj ol bestoj.

Hodiaŭ ne multe restas de la Ediakaro. Estas bedaŭrinde ke tiom da unikaj organismoj kaj strukturoj malaperis kaj oni nur povas fantaziumi pri kiel la maro vere aspektis tiutempe. Ankaŭ ke la bestoj el tiu tempo ĝenerale havis molajn korpojn nur malhelpis la kreiĝon de fosilioj. Malgraŭ tio, diri ke la Ediakaro estis malsukcesa eksperimento ankaŭ ne ĝustus, pro tio ke la maroj ankoraŭ plenas je spongoj kaj aldone, la Kambriaj bestoj ne venis el nenio. La Ediakaro do estas unu el la plej gravaj kaj interesaj periodoj por vivo surtere. Feliĉe, oni neniam estos trovinta ĉiujn fosiliojn, do sendube la estonteco ankoraŭ estos plena je surprizoj.


---

# Mia unua KAEST!

**Published:** 2018-10-31

**URL:** https://scivolemo.wordpress.com/2018/10/31/mia-unua-kaest/

**Author:** Frank van Hertrooij

**Categories:** Senkategoria

Ĉi-monate en Modra, Slovakio, okazis KAEST 2018 (Konferenco pri Aplikoj de Esperanto en Scienco kaj Tekniko). Ankaŭ mi havis la ŝancon por iri kaj, kvankam mi havis neniun ideon pri tio,  kion mi devis atendi, mi multe ĝuis la okazaĵon. KAEST estas scienca renkontiĝo, sed ĉiu kiu interesiĝas estas bonvena. Tio rezultis je tre diversa, interesa grupo da partoprenantoj kun diversaj loĝlandoj, aĝoj, genroj kaj studfakoj.

La kongreso okazis dum kvar tagoj, kiuj plenis je interesaj programeroj. Bedaŭrinde, mi ne povis ĉeesti dum la interkona vespero kiu okazis la unuan tagon, pro tio ke mi nur malfrue alvenis en la kongresejo. Ankoraŭ estis amuzaj Esperantistoj kun kiuj mi povis babili ĝis la fino de la nokto tamen, do la unua tago certe ne estis malŝparita.

La dua tago vere estis prelega tago por mi. Ĉi-kongrese, mi mem ne preparis programeron, sed tio nur signifis ke mi povis investi pli da tempo por rigardi la prelegojn de aliaj Esperantistoj. La unua kiun mi rigardis estis prezentata de Marek Blahuš. Li parolis pri kiel oni dum la plejparto de homa historio nur povis lerni pri sia deveno per demandi pri ĝi al parencoj, aŭ serĉi ekzemple naskiĝdokumentoj. Tio multe ŝanĝiĝis dum la lastaj jaroj, pro tio ke la analizado de genoj por serĉi parencojn draste plifaciliĝis kaj nun eĉ estas ofertata kiel komerca servo. Li parolis pri kiel oni povas sekvi la patrinan linion per mitoĥondria DNA kaj la patran per la Y-ĥromosomo. Aldone, li prezentis diversajn entreprenojn, iliajn servojn kaj avantaĝojn, sed ankaŭ montris la kritikindajn flankojn.

Post la tagmanĝo, mi vizitis la prelegon de Orlando Raola. Li parolis pri la perioda tabelo, kio estis al mi, kiel studento de ĥemia teĥnologio, specife alloga. Kompreneble sciencistoj bezonas interkonsenti pri la vortoj, kiujn ili uzas, por efektive komuniki. En la fako de ĥemio ekzistas internaciaj normoj por tio, kiuj antaŭe aperis en la Angla kaj Franca kaj nuntempe nur en la Angla. D-ro Raola jam kontaktis la organizon, kiu kreas la normojn por traduki ilin, sed tiu nur aŭskultas landajn sekciojn, kiujn Esperantujo ne havas. Li ankaŭ venis kun rakontoj pri aliaj, malpli oficialaj normoj, kiujn li trovis. Ekzemple, unu fonto donis la saman nomon al du malsamaj elementoj! La kerno de la prelego estas ke normoj estas gravaj kaj ke ili estu elpensataj de fakuloj.

Kompreneble, oni ne nur aŭskultu la tutan tagon. Oni ankaŭ faru ion amuzan. Feliĉe, mi povis partopreni je la rolludo ”Tiel la viv’ ”, kiun prezentis Charlotte Scherping Larsson kaj Sasha Murr. Ĝi estas parto de la FEJ projekto por egaleco en Esperantujo. En la ludo oni devis senti empation al sia karaktero, kiu estis en unu aŭ pluraj specifaj sociaj grupoj. Depende de tiuj grupoj, oni ricevas specifan kvanton da mono, ”bonusoj” kaj bonfarton je la komenco de la ludo kaj devas fari vivelektojn. La elektoj kaj la sociaj grupoj influas kiom facila la ludo estas kaj je la fino oni ricevas poentojn por vidi kiom bone oni ludis. Kompreneble la leciono estas kiom tiaj faktoroj povas influi onian vivon. Ĉi tiu rondo estis nur eskperimenta, do oni poste multe plibonigis la ludon. La rezulto estos prezentata dum JES en decembro.

Laste mi ĉeestis prelegon de Václav Zouzalík pri aŭtoraj rajtoj. Ĉi tiu temo logis min, pro tio ke mi estis faranta kurson pri patentoj kaj aliaj intelektaj propraĵoj en la universitato kaj scivolis pri kiel li rigardas la temon. Li detale priparolis la historion de aŭtoraj rajtoj kun multaj interesaj ekzemploj kaj montris la hodiaŭajn situacion kaj tendencojn, rigardante interalie novajn kampojn kiel informadikon.

Vespere okazis vingustumado, kvankam mi nur trinkis vinberan sukon. Post tio, mi estis invitita por aperi en la podkasto kern.punkto kune kun Carlos Pesquera Alonso. Ni parolis pri paradigmoj en scienco kaj havis interesajn kontribuojn de la spektantaro. Bedaŭrinde la podkasto rapide finiĝis, ĉar mi ŝatis la temon kaj povus pluparoli ankoraŭ multajn horojn. La bona afero estis ke la nokto komenciĝis, kiu estis longa kaj plena je poŝbilardo, babilado kaj iomete da dormado.

La sekvan tagon mi volis ĉeesti aliajn prelegojn, kiel tiuj pri paleontologio aŭ matematiko, sed mi bedaŭrinde ne povis, pro tio ke mi devis labori por la FEJ-projekton, aŭ simple ĉar mi multe tro longe amuziĝis dum la nokto kaj apenaŭ kapablis resti veka. La laboro estis fruktodona tamen, do la tago ne estis malŝparita. Aliaj grava afero, kiu okazis, estas la komuna foto, kiun mi algluis ĉi-sube. Antaŭ la vespermanĝo, mi iris promeni kune kun kelkaj amikoj novaj kaj malnovaj en la ĉirkaŭaĵoj de la kongresejo, kiuj estis surprize belaj. La pejzaĝo estis iom monta, sed ne tiom ke ĝi ĝenis la promenadon. Ni preterpasis ankaŭ multe da vinberujojn kaj ĉarmajn lignajn domojn. Eble la plej grava afero kiun ni preterpasis tamen, estis ŝildo en la Slovaka, kiu laŭ nia kompreno indikis picejon. Anstataŭ manĝi en la kongresa manĝejo, mi do iris tien kun amiko kaj poste ankaŭ du aliaj Esperantistoj hazarde venis.

Ĝuinte la lastan nokton kiel eble plej intense, mi devis iri al la dormĉambro, ĉar la tagon poste mi devis vojaĝi hejmen. La lastan tagon mi nur havis tempon por iri al unu prelego, tiu de Hans Michael Maitzen pri astronomio. Li prelegas pri la plej rapida moviĝo de stelo, kiun oni ĝis nun mezuris. Tio estis bona fino por ĝuinda kongreso kaj kvankam parto de mi volis resti, mi devis hasti por ne maltrafi la aviadilon.

Mi ŝatus danki la organisantojn de KAEST kaj ĉiuj kiuj kontribuis al ĝi per prelego aŭ alimaniere.


---

# Kosmoliftoj, ĉu sciencfikcio?

**Published:** 2018-11-07

**URL:** https://scivolemo.wordpress.com/2018/11/07/kosmoliftoj-cu-sciencfikcio/

**Author:** Frank van Hertrooij

**Categories:** La Kosmo

Ĥemiaj raketoj estas fortaj kaj la bazo de ĉio, kion homaro ĝis nun atingis en la kosmo. Tio ne signifas tamen, ke ili estas perfektaj. Ĥemiaj raketoj estas danĝeraj, kreas multe da spacrubaĵoj kaj estas tre malefikaj. Esence ĥemiaj raketoj funkcias per eksplodigi brulaĵojn, por ke la ĥemia energio en la brulaĵoj iĝu energio de moviĝo: kinetika energio. Ju pli granda la maso de la raketo estas, des pli da energio oni bezonas por movi ĝin, do des pli da brulaĵoj oni bezonas. Tio kompreneble ne nur aplikeblas al la maso, kiun oni volas transporti. La brulaĵoj, kiujn oni devas kunporti ankaŭ havas mason kaj devas esti movataj, por kio oni bezonas eĉ pli da energio. Tiu energio venas de pli da brulaĵoj, kiuj mem denove havas mason. Tio signifas ke la kvanto de brulaĵoj bezonata por rapidigi iomete pli pezan raketon kreskas freneze rapide kaj oni devas konstrui raketon, kiu povas sekure transporti tiom multe da brulaĵoj sen eksplodi. Tio kreas aron da defioj. Novaj teĥnologioj kiel reuzeblaj raketoj aŭ spacaviadiloj estas proponataj de komercaj entreprenoj kiel la solvoj de la estonteco, sed biletoj por komerca flugo ĉirkaŭ la Luno estas ankoraŭ nur imageblaj al la plej riĉaj. La Atlas V kapablas porti masojn kontraŭ ĉirkaŭ €20 000/kg al malalta orbito, la Delta IV kontraŭ ĉirkaŭ €17 000/kg kaj laŭ SpaceX, la teoriaj kostoj por la Falcon Heavy raketo estus ĉirkaŭ €2 200/kg, se ili sukcesas lanĉi sufiĉe multe da raketoj. Tiuj kostoj rilatas al la maso de tio, kion oni transportas kaj enkalkulas la kostojn por la raketo kaj brulaĵoj, sed homoj ne estas normala maso. Kiam oni transportas homojn, oni ankaŭ enkalkulu la fakton ke ili bezonas spacon por moviĝi kaj multe da aldona maso en la formo de akvo kaj manĝaĵoj kaj la aparatoj, kiuj igas la medion en la raketo travivebla. Bedaŭrinde, tio igas la utopian bildon de ferioj al Marso por la tuta familio ŝajni eĉ pli for, sed eble ekzistas solvo.

^ La giganta Falcon Heavy povus esti nekredeble efika.

En 2012, la Japana entrepreno Obayashi anoncis siajn planojn por konstrui kosmolifton en 2050. Tiu plano sonas freneza, sed ili ne estas la sola. Ankaŭ la Ĉina kaj Usona Spacagentejoj esprimis intereson pri la ideo. Kompreneble la konstruado de lifto al la kosmo estus la plej granda konstrua projekto iam ajn kaj kostus miliardojn, sed laŭ la kalkuloj, lifto igus spacesploradon tiom malmultekosta ke oni rapide regajnus la monon. Laŭ la estimoj, oni povus transporti masojn kontraŭ nur €200/kg kaj oni povus vojaĝi multe pli frekvence ol per tradiciaj raketoj. Kompare al la raketoj de nun, liftoj estus eĉ tiom kostefikaj ke la unua lando, kiu sukcesas konstrui ilin, esence povas regi spacesploradon. Aldone, krei la unuan lifton igas krei la sekvan multe pli facile kaj malmultkoste. Ekonomie la decido de konstrui kosmolifton do ŝajnas evidenta, sed ĝis nun ankoraŭ neniu entrepreno aŭ registraro komencis la konstruadon de tia projekto. La ĉefa kialo por tio estas ke oni ankoraŭ ne kreis materialojn, kiuj povas elteni la fortojn, kontraŭ kiuj la lifto devus fronti. Por kompreni tiujn fortojn tamen, oni komprenu la dezajnon.

^ La dezajno konsistas el longa ŝnuro kun granda maso je la fino.

Laŭ Guinness World Records, la plej alta konstruaĵo, kiun oni ĝis nun konstruis estas la Burĝ Ĥalifa en Dubajo. Ĝi estas 828 metrojn alta. Kompare al la grandeco, kiun oni bezonus por kosmolifto, tio estas tute nenio. Por praktike funkcii, la lifto devus esti minimume pli alta ol 36 000km, ĉar je tiu alteco, objektoj en orbito rondiras same rapide kiel la Tero mem. Praktike, la lifto devas esti pli longa tamen kaj la propono de la entrepreno Obayashi temas pri lifto de 96 000km! Malgraŭ tio ke oni neniam konstruis ion, kio eĉ similas al ĉi tiuj grandecoj, nova efiko ekfunkcias je tiuj altecoj, kiu ne uzeblas je la surfaco. La lifto konsistus el longa ŝnuro kun granda maso je la fino, kiu streĉus la ŝnuron pro la centripeta forto. Tio signifas ke la lifto ne riskas kolapson, sed ĝi ja devas elteni gigantajn streĉfortojn. Laŭ la propono de Obayashi, oni bezonas materialon por tio, kiu eltenas streĉojn de 150GPa. Materialsciencistoj diras tamen, ke neniu konata materialo estas sufiĉe forta por esti uzata en kosmolifto. La plej promesplena elekto ĉi-momente estas karbonaj nanotuboj, sed sub tiaj fortoj, la sesangula strukturo de la molekulo povus ŝiriĝi. Aldone, la plej longa karbona nanotubo, kiun oni kreis ĝis nun estis nur kelkajn centimetrojn, do tiom longaj tuboj estas ankoraŭ nur revoj nun. Ĝis oni kreas novajn, pli fortajn materialojn, kosmolifto surtere estas neebla kaj la materialo eĉ ne estas la sola problemo.

^ Karbonaj nanotuboj estas tuboj je la molekula nivelo kaj havas tre fortan sesangulan strukturon. Ili estas inter la plej fortaj materialoj surtere.

Se oni sukcesus krei la ŝnuron, la ankron surtere kaj la maso en la kosmo, oni povas krei staciojn laŭ la lifto je malsamaj altecoj por atingi malsamajn orbitojn kaj krei ĉarojn, kiuj supreniru laŭ la ŝnuro. En perfekta mondo, tio ne estus malfacila, sed la mondo ne estas perfekta. La ŝnuro devas fronti kontraŭ la medio ĉirkaŭ si kaj kiel eble malpli ĝeni aliajn maŝinojn. En la atmosfero, tio signifas ke la lifto devas elteni venton kaj veteron kaj ke aviadiloj evitu ĝin. La plejparto de la lifto ne estas en la atmosfero, sed ankoraŭ ne estas sekura. En la kosmo, ĝi estas minacata de radiado, rokoj kaj ekzistantaj satelitoj kaj spacrubaĵoj. La radiado estas specife danĝera, pro tio ke oni trairu zonojn kun intenca radio, kiujn raketo tiom rapide trairas ke la astronaŭtoj nenion rimarkas, sed ĉaro irus multe malpli rapide. La rubaĵoj estas specife granda risko, pro tio ke ili ofte tro etas por sekvi kaj iras tiom rapide, ke ili povus detrui la tutan lifton. Ankaŭ la ĉaroj ne estas senproblemaj. Krom se ili moviĝas tre malrapide, kio igus la vojaĝon daŭri pli ol monaton, la moviĝoj de la ĉaroj povus tremigi kaj svingi la ŝnuron. Aldone, la ĉaroj bezonas energion por moviĝi kaj doni la energion al ili ne estas tiom facila. Kelkaj ideoj por ĉi tio ekzistas, ekzemple ke oni pafas la ĉarojn per fortaj laseroj, sed neniu el la solvoj estas tute kontentiga.

Malgraŭ la severaj kondiĉoj, la koncepto de kosmolifto ne estas entute neeblaj. La Tero estas relative granda astro, sed la Luno aŭ Marso estas multe pli etaj. Ilia malgrandeco kaŭzas ke la gravito sur la surfaco estas malpli granda, kio signifas ke la fortoj, kiujn la lifto devus elteni estas malpli grandaj. La surfaca gravito de Marso estas ĉirkaŭ 38% de tiu de la Tero. Aldone, la fakto ke Marso pli-malpli same rapide rotacias kiel la Tero, sed havas malpli fortan graviton kaŭzas ke la orbito en kiu oni rondiras same rapide kiel la surfaco estas malpli alta. Tiuj faktoroj kaŭzas ke hodiaŭ konataj materialoj povus esti uzataj por krei kosmolifton sur Marso. La malavantaĝoj kompare al lifto surtere estas la distanco, kiu malfaciligas la konstruadon kaj la fakto ke unu de la lunoj de Marso, Fobo, rondiras tre malalte kaj povus multe ĝeni la lifton per sia gravito. Verŝajne la plej facila loko por krei kosmolifton estas la Luno kaj multoj subtenantoj de lifto surtere proponas la Lunon kiel unuan paŝon. La Luno moviĝas tiom malrapide, ke oni ne povas uzi la saman orbiton kiel por la Tero aŭ por Marso. Anstataŭe, oni povus fiksi la mason en L1. Tio estas la punkto kie la gravito de la Tero kaj la Luno nuligas unu la alian. Kompreneble, tio signifas ke oni nur povas konstrui lifton sur tiu flanko, kiu estas turnita al la Tero. Pro tio ke oni jam facile povas forlasi la Lunon, kosmolifto sur ĝia surfaco ne estus tiom revolucia kiel lifto surtere, sed pro tio ke ĝi verŝajne estus multe pli facile konstruebla, ĝi ankaŭ kostus malpli. Se oni do iam decidas krei kolonion sur la Luno, kosmolifto ne estus tiom stranga ideo.

Ĉi tiu mapo montras la gravitajn kampojn de la Tero kaj la Luno. En L1, Lagrange-punkto 1, la gravitaj kampoj nuliĝas (realvive la distancoj estas multe pli grandaj).

La ideo de krei kosmolifton surtere do estas tre bona, sed tiom malfacila ke ĝi eble pli taŭgas en sciencfikciaj filmoj. Malgraŭ tio, pluraj partioj daŭre persistas kaj kreas planojn. En septembro, teamo de la Japana Shizuoka universitato lanĉis eksperimenton al la Internacia Kosmostacio, por testi la koncepton de kosmolifto je eta skalo. La eksperimento konsistas el du kubsatelitoj kun flankoj de 10cm, kiuj estas konektitaj de ŝnuro el ŝtalo de 10m. Laŭ la ŝnuro, eta ĉaro vojaĝas tien kaj reen kaj la satelitetoj povas vidi kiom ĝi progresas per kameraoj. La teamo estas pozitiva pri la estonteco. Oni neniam scias kiam oni malkovros la sekvan miraklan materialon kaj kiam oni trovis ĝin, oni bezonos la datumojn. Neniu povas antaŭvidi la estontecon tamen, do por scii ĉu kosmoliftoj vere iĝos realeco, oni nur povas atendi.


---

# Studi molekulojn sen igi la manojn malpuraj: Intervjuo kun Ivo Filot

**Published:** 2018-11-21

**URL:** https://scivolemo.wordpress.com/2018/11/21/studi-molekulojn-sen-igi-la-manojn-malpuraj-intervjuo-kun-ivo-filot/

**Author:** Frank van Hertrooij

**Categories:** Sciencistoj, Ĥemio

Ivo Filot instruas kaj esploras kinetikon ĉe la Teĥnika Universitato de Eindhoven (TU/e) en Nederlando. Li specife estas spertulo pri la kreado de komputilaj modeloj por priskribi ĥemiajn reakciojn sur katalizilajn surfacojn. Pli simple dirite, kinetiko estas scienco, kiu priskribas kiom rapide ĥemiaj reakcioj okazas kaj tio estas ege grava, ĉar entreprenoj kaj konsumantoj dependas de kiel eble plej efikaj ĥemiaj reakcioj. Tre grava parto de kinetiko estas kataliziloj. En industriaj aplikoj, kataliziloj ĝenerale estas tre etaj partikloj kun granda surfaco, al kiu molekuloj povas ligi sin. Sur la kataliza surfaco, molekuloj bezonas malpli da energio por reakcioj, kio plirapidigas la reakcion. Kompreneble la ekzakta influo de la katalizo al la reakcio dependas de la kvalitoj de la katalizilo, do oni ĉiam provas plibonigi pli bonajn katalizilojn.

Dum la intervjuo ni parolis ankaŭ pri la Fischer-Tropsch procezo. Tio estas aro da reakcioj por krei pli longajn hidrokarbonojn el karbona monooksido (CO) kaj hidrogena gaso (H 2 ).

Ĉu vi estis bona lernanto mezlerneje?

Absolute ne! Mi estis pigra kaj fiere obstina. Tio estas plejparte pro mi mem. Mi kompreneble estis adoleskanto kaj mi multe komputilludis. Tion mi taksis multe pli amuza ol studado. La nuraj fakoj, kiuj vere interesis min estis fiziko kaj ĥemio kaj iomete matematiko. Lingvojn mi taksis tre tedaj. La nura escepto estis la Angla. Por tiu fako mi multe klopodis kaj akiris bonajn rezultojn. Specife la literaturon mi taksis interesa. Malgraŭ tio, la Franca kaj Latino tute ne logis min.

Kio inspiris vin al finfine elekti ĥemion?

Mezlerneje mi havis ege amuzan instruiston de ĥemio. Li estis mia plej ŝatata instruisto kaj ĥemio estis mia plej ŝatata fako. Mi pripensis ankaŭ informadikon, specife artefaritan inteligentecon, kiu tiam estis tute freŝa fako, kaj ekonometrion. Tion mi ŝatis pro la ligo inter ekonomio kaj matematiko. Finfine mi elektis ĥemion, pro tio ke mi sentis ke ĝi vere estis la plej amuza fako kaj malgraŭ tio ke mi finfine ne studis informadikon, mi ja enkondukis fortan informadikan konsistaĵon en mian studon.

Kiel vi eklaboris por la TU/e?

Mi fakte rekte komencis labori ĉi tie. Mi finis mian laborstaĝon ĉi tie en 2009. Jam antaŭ ol mi komencis tiun staĝon, oni ofertis al mi doktoriĝan projekton. Mi estis gvidata tiam de Rutger van Santen kaj Evgeny Pidko. Poste Emiel Hensen transprenis la laborgrupon.

Kiuj fakoj aŭ projektoj, kiujn vi faris dum via studo, plej multe influis vin kaj kial?

”Komputada ĥemio”estis ege amuza. Estis tiom interese lerni pri la ecoj de molekuloj simple per komputado, neniam havinte tiujn molekulojn en la manoj. La sama estas valida pri ”Plurfazaj reaktoroj”, sed en tiu fako oni ne rigardas je la skalo de individuaj molekuloj, sed je la skalo de tutaj reaktoroj.

Vi pristudis Fischer-Tropsch reakciojn. Kial specife tiujn reakciojn?

La simpla respondo estas ke tio estis mia doktoriĝa esploro, do oni faris tiun elekton por mi. Estis bonega elekto tamen, pro tio ke ĝi enhavas multajn problemojn, kiujn oni povas solvi per teoria ĥemio. Esplori reakcimeĥanismojn* estas tre malfacile per eksperimentoj, pro tio ke oni ne povas bone mezuri kiel la komponentoj de miksaĵo ŝanĝiĝas dum tempo. Nur kiam oni komprenas la meĥanismon per teoria ĥemio, oni povas serĉi bonajn katalizilojn.

*Ĥemiaj reakcioj ofte ne okazas rekte, sed tra specifaj paŝoj, ekzemple la alsorbo al katalizila surfaco, la disfalo de la molekulo, la kreiĝo de la nova molekulo kaj la liberiĝo. Tiuj paŝoj kune estas la meĥanismo.

Kion ekzakte vi provis eltrovi?

Ni provis trovi la dominantan reakcimeĥanismon de Fischer-Tropsch reakciojn. Por tio, ni pristudis la influon de la malsamaj katalizilojn kun malsamaj metaloj kaj topologion (la formo de la surfaco, ĉu akra, ĉu plata ktp.) en la reakcio.

Kiajn eksperimentojn vi faris?

Pleje estis miaj kolegoj, kiuj faris la eksperimentojn. Tre gravaj estis la SSITKA-eksperimentoj (Steady State Isotopic Transient Kinetic Analysis). Tio signifas ke oni komencas katalizan reakcion kun enfluo de reakciantoj kaj elfluo de produktoj. Kiam la sistemo atingis balancon kaj ne plu ŝanĝiĝas, oni subite interŝanĝas la enfluon per enfluo kun pli pezaj variaĵoj de la reakciantoj (ni uzis 13 C kaj D anstataŭ 12 C kaj H). Tiuj pli pezaj reakciantoj esence ne ŝanĝas la ĥemian reakcion, sed oni ja povas detekti ilin. Oni ne tuj vidas pli pezajn produktojn, sed devas atendi ĝis la novaj reakciantoj dum iom da tempo estis en la sistemo. Per mezuri la produktojn, oni povas eltrovi kiom longa tiu tempo estas kaj oni povas lerni pri la kinetiko de la reakcio tiumaniere.

Kiajn aplikojn havas la konojn, kiujn vi akiris per tiuj esploroj?

La informoj helpas la plibonigadon de ekzistanta Fischer-Tropsch teĥnologion kaj tiujn novajn komprenojn ni kunhavas kun entreprenoj. Krom tio, ni ankaŭ plibonigas nian fundamentan komprenon pri kiel reakcimeĥanismoj funkcias kaj tio aplikeblas ne nur al Fischer-Tropsch reakcioj, sed ankaŭ al multaj aliaj reakcioj. Tio estas esenca por la kreado de pli bonaj kataliziloj.

Kian esploron vi faras nun?

Ni daŭre faras katalizajn esplorojn pri reakcimeĥanismoj, sed nun ni rigardas unu paŝon pli alte al la meza skalo. Tio signifas ke ni ne nur pristudas individuajn atomojn kaj molekulojn, sed tutaj katalizilajn partiklojn kun multaj surfacoj, sur kiuj reakcioj povas okazi. Tio gravas, ĉar oni ne povas rigardi molekulojn izolite. Kiam granda parto de la kataliza surfaco estas plena je molekuloj, ekzemple, ili povas multe malpli libere moviĝi ol kiam la surfaco estas preskaŭ malplena. Ankaŭ la strukturo de la katalizila partiklo gravas. Oni scias ekzemple ke katalizilaj partikloj estas pli efikaj kiam ili estas pli grandaj, sed tiu efiko malaperas post ses nanometroj. Oni daŭre ne certas ekzakte kial tio okazas.

Kiuj grandaj demandoj restas en via fako?

Kiel efikoj je la nanoskalo influas la mezan skalon kaj makroskalon kaj inverse ene de katalizo.

Ĉu restas io, kion vi ŝatus diri al junaj homoj, kiuj pripensas karieron en scienco?

Se vi estas ambicia, komencu frue. La selektado estas tre severa kaj vi havos multe da konkurenco. Por povi doktoriĝi, necesas ke vi jam estu tre bona je la fino de via bakalaŭra studo. Bone elpensu tion, kion vi volas fari kaj elektu fakojn, kiuj helpos vin pri tio. Nur per ĥemio, mi ne sukcesintus, do pro tio mi ankaŭ studis matematikon kaj fizikon. Ne limigu vin al la regula eduko, sed provu rigardu pli for.

Laste venas bonusa demando. En la leciono vi ade ripetas kiom vi ŝatas Germanajn terminojn en scienco kiel Zustandssumme. De kie venas tiu fascino pri la Germana lingvo?

Ne vere estas fascino, sed pli miro pri la riĉa vorttrezoro de la Germana lingvo. La Germana vere havas vorton por ĉio, ekzemple Waldeinsamkeit . Laŭvorte tio signifas arbarsoleco, sed ĝi havas tiom specifan emocian nuancon ke oni povas malfacile traduki ĝin. Same kiel la Nederlanda, la Germana havas sistemon por kunmeti vortojn, sed ili multe pli ellaboris ĝin kaj tio estas bela. Nederlandanoj tro ofte emas kopii la Anglan vorton en scienco. Ankaŭ Zustandssumme estas pli taŭga vorto ol partitiefunctie, ĉar ĝi estas la Summe de la Zustände!

Por vidi kelkajn modelojn, kiujn Ivo Filot kreis, oni povas viziti lian Jutuban kanalon


---

# 80 mondoj en unu

**Published:** 2018-11-28

**URL:** https://scivolemo.wordpress.com/2018/11/28/80-mondoj-en-unu/

**Author:** Frank van Hertrooij

**Categories:** La Kosmo

Laŭ distanco al la Suno, Jupitero estas la kvina planedo kaj la unua el la gasgigantoj. Ĝia nomo, kiu venas de la Romia ĉefdio, certe estas taŭga, ĉar ĉio pri ĝi estas superlativa. Jupitero estas la plej granda planedo en la sunsistemo kun volumeno 1300 fojojn pli granda ol tiu de la Tero. Ĝia maso estas 2,5 fojojn tiom granda kiel tiu, de ĉiuj aliaj planedoj kombinite kaj kun 79, ĝi havas pli da lunoj ol ajna alia planedo. Pro la esploroj de pluraj robotaj spacmisioj, tiu listo de rekordoj nur kreskas, same kiel la listo de misteroj. Sendube, la planedo ĉiam havos novajn sekretojn por esplori, sed por nun jam estas interese vidi tion, kion oni jam scias.

Malbona vetero

Pro tio ke ĝi estas gasgiganto, Jupitero neniel aspektas kiel la Tero, aŭ la tersimilaj planedoj Merkuro, Venuso kaj Marso. Ĝi ne havas klaran surfacon, sed konsistas el dika atmosfero, kiu iĝas des pli densa ju pli profunde oni eniras. Kiam oni rigardas Jupiteron de ekstere, oni povas vidi la suprajn tavolojn de tiu atmosfero, kiuj konsistas el grandaj helaj kaj malhelaj zonoj kaj estas tute kovritaj je tempestoj. La plej granda el tiuj tempestoj estas pli granda ol latero. Ĝi nomiĝas ”la granda ruĝa makulo” kaj verŝajne estis unue observata en 1665, post kio ĝi neniam malaperis! Tiu bunta, sovaĝa atmosfero igas Jupiteron unu el la plej belaj objektoj en la sunsistemo.

La skalo de la atmosfero de Jupitero estas neimagebla. Kompreneble la Tero ankaŭ havas tempestojn kaj aliajn veterfenomenojn, sed tiuj estas kaŭzataj de malsamaj meĥanismoj, ol tiuj sur Jupitero. Surtere, grandaj tempestoj kreiĝas super la maro pro la varmo de la Suno. La diferenco de temperaturo kaŭzas ke la atmosfero ekmoviĝas kaj suĉas aeron kaj akvon supren. Kiam ĝi alproksimiĝas al kontinento tamen, la tempesto ne povas akiri sufiĉe da varma akvo kaj disfalas. Pro tio ke ili bezonas la varmon de la Suno, tropikaj tempestoj preskaŭ nur okazas en varmaj regionoj.

La unua diferenco kun la Tero estas ke Jupitero ne havas kontinentojn. Tio kaŭzas ke tempestoj ne tiom facile disfalas kiel surtere kaj klarigas kial la granda ruĝa makulo povis ekzisti dum pluraj jarcentoj. Alia granda diferenco inter la du estas la energifonto. Tersimilaj planedoj estas pli-malpli en ekvilibro kaj elsendas same multe da energio kiel varmon, kiel ili ricevas de la Suno. Pro la distanco, oni pensus ke Jupitero ne ricevus sufiĉe da sunlumo por havi tiom aktivan veteron, sed ankaŭ Jupitero mem produktas varmon. Kiam la eksteraj tavoloj de la planedo malvarmiĝas, la premo malgrandiĝas kaj la gaso falas suben. La moviĝo de tiu gaso tra la gravita kampo liberigas energion, kiu varmigas la planedon kaj mezureblas kiel infraruĝa radiado. La konsekvenco estas ke Jupitero neniam tiom malvarmiĝis kiel la tersimilaj planedoj. La kerno eĉ pli varmas ol la surfaco de la Suno! Pro ĉi tiu procezo, la planedo malgrandiĝas ĉirkaŭ 2cm jare kaj verŝajne ĝi estis duoble tiom granda kiam ĝi formiĝis. Estas ĉi tiu energio, kiu subtenas la Jupiteran vetersistemon kaj kaŭzas sennombrajn tempestojn. Pli etaj tempestoj povas kuniĝi kaj krei pli grandajn tempestojn, aŭ nuligi unu la alian kaj malaperi, kio kreas tre ĥaosan atmosferon.

Ekstremaj kondiĉoj kaj magneta kampo

Eĉ pli ekstremaj ol la atmosfero de Jupitero, estas tio, kio okazas sub ĝi. Jupitero konsistas plejparte el hidrogena gaso kaj iom da heliumo (ĉ. 23% laŭ maso) kun etaj kvantoj de multaj aliaj gasoj, kiuj kolorigas ĝin. Pli profunde, la premo kaj temperaturo iĝas tiom altaj ke la molekuloj kondutas sin tre nekutime. Tiom profunde ekzistas dika tavolo da likva hidrogeno, kies elektronoj ne plu apartenas al unu molekulo, sed libere moviĝas. Tiu eco igas la tiel nomatan metalan hidrogenon iomete kiel la parte likva metala kerno de la Tero. Kiam la planedo rotacias, ankaŭ tiu mantelo de likva hidrogeno moviĝas kaj kreas fortan magnetan kampon de la planedo. Ĝi estas ĉirkaŭ 20 000 fojojn tiom forta kiel tiu de la Tero kaj tiom grandas ke ĝi eĉ entenas la grandajn lunojn de la planedo. Pri kiel la kerno de Jupitero aspektas, oni ankaŭ ne certas. Analizoj de la gravita kampo de Jupitero kaj modeloj de planedoformado indikas ke sub tio, Jupitero verŝajne havas kernon el rokaj kaj glaciaj materialoj. La rando de la kerno laŭ estimoj devus havi temperaturon de ĉirkaŭ 36 000°C kaj premon inter 3 000 kaj 4 500 Gpa (29 milionojn da fojoj pli alta ol surtere)

La magneta kampo de Jupitero estas giganta. Se oni povus vidi ĝin en la ĉielo, ĝi estus pli granda ol la diametro de la Luno. La flanko for de la Suno eĉ tiom longas ke ĝi trairas la orbiton de Saturno. Kiam elektre ŝarĝitajn partiklojn kaptiĝas en tiu kampo, ili sekvas ĝin al la polusoj de la planedo. Tie ili eniras la atmosferon kaj trafas la molekulojn, donante al ili iom da energio. Tiu energio poste liberiĝas denove kiel lumo kaj kaŭzas la plej fortan polusan lumon en la sunsistemo. La lumo estas tiom forta ke la Hubble spacteleskopo povis vidi ĝin el Tera orbito, sed oni ankaŭ sendis la roboton Juno tien, kiu havis orbiton ĉirkaŭ la polusoj de la planedo kaj mezuris la magnetan kampon per instrumentoj specife kreitaj por tiu celo.

Pro tio ke la magneta kampo de la planedo tiom grandas, la objektoj ĉirkaŭe ne povas eskapi ĝin. Kiam la Pioneer 11 misio mezuris akran malmultiĝon de ŝarĝitaj partikloj en specifaj regionoj ĉirkaŭ Jupitero, tio eĉ estis uzata por krei la argumenton ke Jupitero havas ringojn kiel Saturno, sed tre maldikajn. Oni pensis ke la kaŭzo de la malofteco de ŝarĝitaj partikloj estis ke ringo da materio adsorbis ilin. Nur poste oni rekte observis la ringojn. Ankaŭ la kvar plej grandaj lunoj, pri kiu venos pli da informoj poste, troviĝas ene de la magneta kampo kaj ili ĉiuj interagas kun ĝi. La ŝarĝitaj partikloj trafas la surfacon kaj instigas ĥemiajn reagojn, kiuj kreas novajn partiklojn. La kampo ankaŭ funkcias iomete kiel rapidvojo inter la malsamaj lunoj kaj la planedo. Specife Ioo produktas multe da partikloj kiuj poste trafas aliajn lunojn, aŭ poluson de Jupitero. Kiam oni observas la polusan lumon de Jupitero, oni eĉ povas rekoni helan makulon, kiu korespondas kun la loko kie la partikloj de Ioo trafas la atmosferon. Ankaŭ la aliaj grandaj lunoj kreas tian makulon, sed tiu de Io, kiu plej proksimas al la planedo, estas multe pli klare videbla. La sola luno kiu mem havas magnetan kampon estas Ganimedo. Ĝi funkcias kiel eta magneto ene de la pli granda magneta kampo kaj specife gvidas la partiklojn al siaj polusoj, anstataŭ esti hazarde trafata.

Okdek mondoj en unu

Tiuj, kiuj planas ferion al Jupitero, ne bezonas seniluziiĝi pro la inferaj kondiĉoj sur la planedo. Jupitero havas 79 lunojn (el kiu 53 havas nomojn) kun la plej diversaj kvalitoj, el kiuj kelkaj pli similas al la Tero ol oni pensus. La plej granda el la lunoj, Ganimedo, estas pli granda ol la planedo Merkuro, sed ĝia maso estas malpli granda. Kune kun Io, Eŭropo kaj Kalisto, ĝi estis malkovrita en1610 de Galileo Galilei kaj videblas per simpla binoklo (Ili videblus nudokule se Jupitero ne estus tiom hela). Aspektas kvazaŭ Ganimedo estas dividita laŭ tektonikaj platoj, same kiel la Tero, sed ne estas pruvoj de aktuala geologia aktiveco. La surfaco estas kovrita de rokoj kaj akva glacio, sed oni pensas ke sube estas granda oceano el likva akvo. Kvankam Ganimedo estas malpli granda ol la Tero, ĝi havas multe pli da akvo, ĉar la oceano estas tiom profunda. Verŝajne ĝi estas ĉirkaŭ 100km, kio estas 10 fojojn pli profunda ol la plej profunda parto de la Teraj oceanoj. Oni scias pri la oceano parte pro la magneta kampo de la luno, kiu kreiĝas en la fandita metala kerno. La sala akvo interagas kun la magneta kampo, kio videblas kiam oni pristudas la polusan lumon de Ganimedo.

Io plej proksimas al la planedo kaj plej rapide rondiras. Pro tio ke ĝia orbito ne estas tute ronda, ĝi spertas malsaman gravitan forton en malsamaj partoj de la orbito. La fortoj estas tiom granda ke Ioo spertas severajn tajdojn. La solida surfaco povas eĉ leviĝi je 100 metroj. Tiu frotado liberigas multe da varmo, kio igis Ioon la plej vulkane aktivan astron en la sunsitemo. Laŭ estimoj la surfaco estas kovrita de ĉirkaŭ 400 aktivaj vulkanoj kaj pli ol 150 el ili estas konataj.

Eble la plej mistera luno de Jupitero estas Eŭropo, malgraŭ tio ke ĝi estas la plej eta el la Galileaj lunoj kaj aspektas kiel malpura neĝbulo. La surfaco estas kovrita de akva glacio kaj la tuta luno enhavas verŝajne dufoje pli da akvo ol la Tero. Estas okulfrape ke malkiel aliaj lunoj, Eŭropo ne havas grandajn videblajn kraterojn. Tio estas klarigebla per la fakto ke la surfaco estas geologie aktiva. Sub ĝi estas oceano el likva, sala akvo, kiu konstante refreŝigas la surfacon. La surfaco do estas juna, inter 20 kaj 200 milionoj da jaroj, kaj estas kovritaj de grandaj ŝiroj, kie la surfaco estas aktiva. Eŭropo estas tre grava celo por sciencistoj, pro tio ke ĝi estas inter la plej taŭgaj lokoj por ekstertera vivo en la sunsistemo. La subsurfaca oceano verŝajne ankaŭ havas subakvajn vulkanojn, kiuj similus al partoj de la oceanoj ĉi tie. Estontece, sciencistoj ŝatus sendi robotan mision al Eŭropo, kiu povus esplori la lunon kiel submarŝipo. Bedaŭrinde tio estas pli kompleksa projekto ol oni pensus. Unue oni frontu kontraŭ la teĥnikaj problemoj. Oni devus fosi tra kilometroj da glacio, funkcii en malvarma oceano kaj sukcesi sendi signalojn al la Tero.

La lasta el la grandaj lunoj de Jupitero estas Kalisto. Pro tio ke ĝia surfaco ne havas vulkanojn aŭ tektonikan aktivecon, ĝi estas ege malnova. Ĝi estas ĉirkaŭ 4 miliardoj da jaroj malnova, do preskaŭ same malnova kiel la sunsistemo mem. Dum epokoj ĝi estis trafata de meteorŝtonoj, kio klare videblas.

Amatora observado

Jupitero estas unu el la plej interesaj objektoj por komencantaj observantoj. Oni povas plej bone observi ĝin per teleskopo, sed oni jam vidas multajn detalojn per simplaj binokloj. Interesaj estas la koloritaj bendoj en la atmosfero kaj la kvar grandaj lunoj. Se oni observas dum pluraj vesperoj, oni povas facile vidi kiel la lunoj moviĝas. Tiun moviĝon Galileo Galilei uzis kiel pruvon por montri ke ne ĉio moviĝas ĉirkaŭ la Tero. Por trairi la planedon, Io bezonas 42,5 horojn, iom malpli ol du tagoj. Eŭropo bezonas 3,5 tagojn kaj Ganimedo 7 tagojn. La tri plej proksimaj lunoj influas unu la alian gravite, do ili devas moviĝi laŭ fiksaj rilatumoj (4:1, 2:1 kaj 1:1) por resti stabilaj. Kalisto malplej rapidas kaj bezonas iom malpli ol 17 tagojn. Ankaŭ indas observi kiam luno preteriras trans la planedo. Tiam oni povas vidi la ombron de la luno sur la surfaco de la planedo. Ĝenerale oni povas kontroli kiam tiaj transiroj okazas en astronomiaj jarlibroj aŭ per la interreto. Laste, oni povas observi kiel la lunoj reaperas de malantaŭ la planedo. Se la angulo ĝustas, la luno ankoraŭ estas en la ombro de la planedo, kio signifas ke ĝi subite aperas el nenio kiam ĝi eliras el la ombro. Oni esence rigardas lunan eklipson. Jupitero, fotita de Mark Hendriks


---

# La danĝera vojo de InSight

**Published:** 2018-12-05

**URL:** https://scivolemo.wordpress.com/2018/12/05/la-dangera-vojo-de-insight/

**Author:** Frank van Hertrooij

**Categories:** La Kosmo

La unuaj bildoj, kiujn InSight sendis de la surfaco de Marso montris tedan dezerton, sed tio nur feliĉigis sciencistojn. La misio, kiu rezultis de kunlaboroj inter la Usona spacagentejo NASA kaj diversaj Eŭropaj organizoj en interalie Francio kaj Germanio, celas bori en la grundon kaj por tio, la grundo estu plata kaj mola.

La unua bildo de la Marsa surfaco. La malhelaj makuloj estas pro la travidebla lenskovrilo, kiu ankoraŭ kovris la kameraon.

La unua “Memfoto” de InSight. Videblas interalie la robota brako en la mezo de la bildo.

Kontraste al misioj kiel Curiosity kaj Opportunity , InSight ne havas radojn. Pro tio ĝi ne povas moviĝi trans la surfaco kaj devas sursurfaciĝi ĝustaloke la unuan fojon. La regiono Elysium Planitia estis elektita por tiu celo, pro tio ke ĝi estas plata kaj ne havas multajn grandajn rokojn. Aldone, la regiono estas tiom malalta ke la atmosfero estas sufiĉe densa kaj la proksimeco al la ekvatoro garantias sufiĉe da sunlumo por akiri energion. Malgraŭ tio, la surmarsiĝo ankoraŭ estis sufiĉe nervoziga, pro tio ke Marso ne estas konata kiel facila loko por sursurfaciĝoj. Ĝia atmosfero estas tiom densa ke oni devas protekti la kosmoŝipon kontraŭ la varmiĝo kiam ĝi trafas ĝin, sed ĝi ne estas sufiĉe densa por uzi nur paraŝutojn. Fakte, malpli ol duono de la sondiloj, kiuj provis surmarsiĝi ankaŭ sukcesis. La sukcesplena surmarsiĝo okazis la 26an de novembro kaj entute daŭris ĉirkaŭ 6 minutoj, sed se ĝi estus fuŝita, la tuta misio estus ruinita. Unue, InSight troviĝis en ujo kun dika kontraŭvarma ŝildo. Dum la unua fazo de la surmarsiĝo, ĝi iris tiom rapide ke paraŝuto tuj rompiĝus. Pro tio, ĝi nur uzis la froton de la atmosfero kontraŭ la kontraŭvarma ŝildo por malrapidiĝi. Pro tiu granda froto, la temperaturo altiĝis ĝis 1500°C, sed ene, kie InSight troviĝis, estis ĉirkaŭ ĉambra temperaturo. Dum la dua fazo, la sondilo moviĝis sufiĉe rapide por ellasi la paraŝuton. Tiu eĉ pli malrapidigis ĝin ĝis la lasta paŝo. La kontraŭvarma ŝildo estis forĵetata de la ujo, tiel ke la kruroj de InSight eliris el la ujo. Finfine, ankaŭ la resto de la ujo kaj la paraŝuto estis malkonektitaj, post kio InSight libere falis tra la atmosfero. Per 12 etaj raketoj, ĝi sukcesis malrapidiĝi tiom, ke la kruroj povis elteni la ŝokon. Tiel ĝi sekure iris de 5,5km/s al 0km/s en nur 6 minutoj. Nun, NASA havas kontakton kun InSight kaj ĉio ŝajnas bona. La ĉirkaŭaĵoj aspektas taŭgaj kaj la roboto havas nun deklivon de ĉirkaŭ 4°. Tio bonas, ĉar ĝi estas dezajnita por funkcii kun deklivo ĝis 15°. Nun estas tempo por ŝarĝi la bateriojn kaj prepari la sciencajn instrumentojn kaj jam dum la unua labortago InSight havis rekordon. Neniu misio sur la surfaco de Marso akiris tiom da energio tiom rapide antaŭe.

La dezajnintoj de InSight estas scivolemaj pri la eno de la planedo. Antaŭaj misioj nur esploris la surfacon, sed per rigardi pli profunde, oni esperas lerni pli pri la formado de rokaj planedoj. Por tio, ĝi havas du elstarajn instrumentojn. La unua estas seismografo. Ankaŭ la Vikingaj misioj de la sepdekaj jaroj kunportis seismografojn, sed pro tio ke ili ne rekte tuŝis la surfacon, ili nur mezuris bruon, ĉefe de la vento. Por solvi tiun problemon, InSight kunportis longan robotan brakon, per kiu ĝi povas preni la seismografon kaj meti ĝin sur la surfacon. Aldone, la seismografo ricevos kovrilon por ke ĝi ne estu ĝenata de la vetero. Marstremoj ne havas la saman kaŭzon kiel tertremoj. Marso havas fiksitan kruston sen platotektoniko. Malgraŭ tio, tremoj povus esti kaŭzataj de, ekzemple, magmo, kiu premas kontraŭ la krusto, aŭ eĉ meteorŝtonoj, kiuj trafas la surfacon. Tiuj tremoj estas tre malfortaj, sed ili devus esti mezureblaj. Pro tio ke ili trairis la planedon, ili kunportas informojn pri la ena strukturo de la planedo. Tio estas interesa, ĉar Marso kreiĝis sammaniere kiel la Tero, sed ne konstante estas rekreata de geologia aktiveco. Ĝi povas havi spurojn, kiuj jam dumlonge malaperis ĉi tie.

La dua ĉefainstrumento ankaŭ estos metata sur la surfaco per la robota brako. Temas pri borilo, kiu povas fosi ĝis 5m profunde. Ĝi havas la kromnomon ”Talpo” kaj same kiel vera talpo havas tre senteman voston. Tiu vosto estas longa drato, ligita al InSight , kiu plenas je varmosensiloj. Ĉiujn 50cm, la Talpo elsendas pulson da varmo, kiu poste estas detektata de la sensiloj. Per mezuri kiom rapide la varmo disiĝas, oni povas diveni kiom bone la grundo tralasas varmon kaj el kia materialo ĝi konsistas. La celo de la Talpo estas mezuri kiom da varmo eskapas la planedon kaj kio la fonto de tiu varmo povas esti. Per fari tion profunde, oni ankaŭ garantias ke la mezuroj ne estas influataj de veteraj influoj sur la surfaco. InSight do ne moviĝas kiel la pli famaj Marsmisioj, sed ĝi aŭskultos kaj sentos pli profunde ol ajna alia misio.

Dum sia longa vojaĝo, Insight ne estis sola. Ĝi kunportis du etajn kubsatelitojn, el kiuj konsistas la MarCO misio. La du etaj satelitoj, kiuj ne pli grandas ol 37x25x12cm, estas ankaŭ konataj laŭ siaj kromnomoj ” WALL-E ” kaj ” EVE ”, de la Disney-filmo WALL-E , kiu temas pri eta roboto, kiu iras en la kosmon. Kvankam la du satelitoj ne kunportis verajn sciencajn instrumentojn, ili estis esenca parto de la misio. Per iliaj kameraoj, ili povis sekvi la surmarsiĝon de la ĉefa sondilo kaj tuj sendi la datumojn al la Tero. Tio estas grava, pro tio ke la inĝenieroj de NASA povu lerni de la surteriĝo por estontece plibonigi la teĥnologion. Aldone, la eksperimentaj satelitetoj montras ke oni povas uzi kubsatelitojn dum longdistancaj misioj, kio antaŭe neniam estis provita. Laste, ili faris ankaŭ eksperimentojn. Malgraŭ tio ke ili ne kunportis sciencajn instrumentojn, oni povis kreeme uzi la instrumentojn, kiujn ili ja havis. Dum sia preterflugo, unu el la satelitetoj sendis signalojn al la Tero tra la atmosfero de marso. Surtere, oni povis uzi tiujn signalojn por eltrovi kiel la atmosfero interagas kun la radiado. Tiel oni povas mezuri kiom densa la atmosfero estas kaj eĉ iomete el kiuj ĥemiaĵoj ĝi konsistas. Kompreneble tiu eksperimento ne estas tiom impona kiel tiuj, kiujn faros la ĉefa sondilo, sed ĝi ja montras ke kubsatelitoj povas esti uzataj por eksperimentado dum longdistancaj misioj. MarCO montras ke, kvankam ili sendube ne prenos la lokon de klasikaj misioj, kubsatelitoj havas la potencon de ludi gravan rolon en estontecaj misioj kiel kunuloj.

Ĉi-momente, InSight ankoraŭ komfortiĝas en sia nova hejmo kaj serĉas belajn lokojn por meti siajn aferojn, sed la venonta Marsa jaro estas promesplena. Estas eksciiga ke InSight sekure alvenis, sed eĉ pli ke novaj malkovroj estas tuj malantaŭ la horizonto. Sukceson, InSight !


---
