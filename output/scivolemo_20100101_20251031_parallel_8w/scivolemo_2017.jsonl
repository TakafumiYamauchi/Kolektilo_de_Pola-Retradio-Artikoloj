{"url": "https://scivolemo.wordpress.com/2017/07/05/raketaj-miskomprenoj/", "title": "Miskomprenoj pri spacesplorado", "published": "2017-07-05 20:43:05+00:00", "content_text": "Sciencfikcio kaj scienca ĵurnalismo ĉiam estas interesaj por legi, sed kiam oni ne sufiĉe atentas la detalojn, oni facile kreas miskomprenojn. Kompreneble ĉiu verko havas siajn proprajn kritikeblajn punktojn, sed ĉi tie mi kolektis kelkajn el la plej oftaj miskomprenoj kiujn homoj emas havi pri kiel funkcias raketoj kaj spacesplorado. Sendube ĉiam estos miskomprenoj kaj ankaŭ mi havas ilin, sed espereble ĉi tiel ni ĉiuj povas lerni iom.\n\nLa motoro ne konstante estas aktiva.\n\nUnu el la plej oftaj miskomprenoj kiujn homoj havas estas la ideo ke la motoro de raketo devas esti konstante aktiva, sed tio ne estas la vero. Teorie oni nur bezonas aktivigi la motoron kvarfoje por atingi la lunon kaj pro ekonomiaj kialoj tio estas bona strebo. La fonto de tiu ĉi miskompreno estas ke oni tiom alkutimiĝis al vivi surtere, kie la fizikaj leĝoj ja samas, sed la kondiĉoj ne. Kiam oni ekzemple biciklas, oni devas konstante meti energion en la biciklon por resti movanta, pro tio ke oni devas kontraŭi la fortojn de la vento kaj froto de la vojo. Tamen Isaac Newton priskribis per siaj leĝoj de moviĝo ke kiam ne estas iu kontraŭa forto, la rapido de movanta objekto restas konstanta. En la kosmo fortoj kiel atmosfera froto estas ignoreble etaj kiam oni ne restas tie tro longe. Gravito estas la reganta forto kaj kvankam ĝi ja transformas energion, oni ne perdas ĝin ekzemple kiel varmon. Moviĝi tra la gravita kampo de la tero transformas kinetan energion al potenciala energio kaj inverse, same kiel oni devas labori dure por bicikli sur monton, kvankam la revojo estas multe pli facila. Tamen por profiti de tiu efiko, oni ja bezonas esti en orbito, pri kiu estas aldona miskompreno.\n\nOrbitoj estas necesaj.\n\nKiel gravito funkcias en la kosmo estas al multaj homoj, inkluzive pli juna versio de mi, iom malfacile komprenebla. Kiam oni vidas filmetojn de homoj kiuj senpeze ŝvebas en la Internacia Spacstacio, povas aspekti kvazaŭ estas neniu gravito tie, sed fakte la gravita forto estas je la alteco de la Internacia Spacstacio preskaŭ same granda kiel tiu sur la tero. La kialo pro kiu oni ne rimarkas tiun gravitan forton, kvankam ĝi ja ekzistas, estas ke oni estas konstante falanta kaj faras tion same rapide kiel la spacstacio aŭ raketo. Tial oni ne falas relative al la ŝipo. La efiko estas iom komparebla al lifto, ĉar oni sentas sin pli peza kiam oni rapidiĝas supren, sed malpli peza kiam oni rapidiĝas suben. Malkiel lifto tamen, kosmoŝipo ne falas teren. Tio estas pro tio ke oni ne nur havas rapidon suben, sed ankaŭ flanken. Pro tio, oni ankaŭ moviĝas preter la planedon kaj se oni faras tion sufiĉe rapide, por malalta orbito ĉirkaŭ sep kilometroj sekunde, la direkto de la gravita forto turniĝas pro la relativa moviĝo de la tero. Pro tio la vojo de la ŝipo kurbiĝas, kaj se oni ne iras tro rapide aŭ malrapide, tiu kurbo iĝas elipso. Tial vi nek falas surteren, nek flugas tro for. Konklude do ne estas iu limo de la kosmo, preter kiu ĉio subite ŝvebas. Gravito funkcias same tie kiel ĉi tie kaj kompreni ĝin estas necesa.\n\nOni ne flugas rekte.\n\nKiel ni jam konstatis, raketo funkcias tute malsame ol biciklo kaj ankaŭ serĉi la ĝustan vojon funkcias malsame. Surtere estas klare ke la vojo kiu kostas malplej da energio estas kutime rekta linio de A al B, se ne estas iu obstaklo survoje. Tamen en la kosmo, ĉio konstante moviĝas kaj la vojo kiun objekto sekvas estas sia orbito. Kompreneble oni povus klinigi la raketon tiel kiel ĝi estas en rekta linio kun la luno kaj ekflugi, sed tio kostus amasojn da energio kaj energio venas de pezaj brulaĵoj. Alia problemo estas ke kiam oni finfine estas tie kie la luno estis, la luno mem forŝovis, pro tio ke ĝi mem estas en orbito ĉirkaŭ la tero. La plej ekonomia solvo estas Hohmann-transirorbito. La ideo malantaŭ tio estas ke kiam oni bruligas la motoron, oni ne vere proksimiĝas al la luno, sed oni ja povas ŝanĝi la formon de la orbito, ekzemple por klinigi ĝin aŭ igi ĝin pli elipta aŭ ronda. Oni ankaŭ enkalkulu la moviĝon de la luno, do se oni iras al la inversa flanko de la tero ol kie la luno estos post kiam vi alvenos tio, kio sonas tre komplika, sed estas logika kiam oni alkutimiĝas al pensi pri orbitoj, kaj bruliĝas la motoron dum via raketo estas orientigita laŭ la direkto de la orbito, la orbito plieliptiĝos ĝis la pinto atingos la saman altecon kiel la orbito de la luno. Poste oni atendu kaj kiam oni estas maksimume proksima al la luno, oni turnu la raketon kaj bruligu inverse, por ke oni povas kaptiĝi de la luno kaj resti en orbito ĉirkaŭ ĝi. Alia ekzemplo de kiel orbitoj povas esti ege kontraŭintuitivaj estas kiam du kosmoŝipoj provas renkontiĝi enorbite. Se oni estas malantaŭ la alia ŝipo, oni pensus ke necesas rapidiĝi en la direkton de tiu ŝipo por alproksimiĝi, sed la malo estas vera. Por alproksimiĝi oni devas turni la raketon en la malan direkton kaj bruligi la motoron, ĉar tiel la orbito iĝas malpli granda. Pro tio daŭras malpli longe ĉirkaŭiri la orbiton por vi ol por la alia ŝipo, do oni alproksimiĝas. Oni do preskaŭ neniam klinigas la raketon en la direkton de la celo.\n\nAtingi Marson kostas multe pli da energio ol atingi la Lunon.\n\nLaste estas la miskompreno ke kostas nekredeble multe da energio iri al Marso kiam oni komparas ĝin al iri al la Luno, sed ankaŭ tio ne ĝustas. Fakte, fiziko instruas al ni ke ju pli for oni iras de la gravita mezpunkto, despli efike oni vojaĝas, do ĉiu aldona kilometro kostos malpli da energio. Fakte, la vis-viva ekvacio, per kiu oni povas kalkuli kiom oni bezonas rapidiĝi por ŝanĝi sian orbiton, montras ke oni bezonas rapidiĝi je 30km/s por fali en la sunon, kvankam oni nur bezonas rapidiĝi √2*30-30km/s aŭ 12km/s por eskapi la tutan sunsistemon. Ke oni ne sukcesas transporti homojn al marso per la nunaj raketoj estas pro alia problemo, nome ke la kvanto da energio kiun oni bezonus por la vojaĝo ege dependas de la raketo. Pro tio ni uzas alian mezuron kiu estas sendependa de la raketo kaj nur dependas de la vojo tien. Tiu mezuro nomiĝas Δv ( delta v ) kaj priskribas kiom oni ŝanĝu la rapidecon de la ŝipo por ĉiu orbitŝanĝo. La sumo de ĉiuj ŝanĝoj donas la totalan rapidŝanĝon kiun raketo devas atingi. La plejparto de la Δv troveblas en la kreado de stabila orbito ĉirkaŭ la tero. Teorie tiu rapidŝanĝo estas ĉirkaŭ 7km/s, sed pro la atmosfera froto kiu kontraŭas la raketon, la vera valoro estas ĉirkaŭ 10 km/s. Kiam oni atingis tiun orbiton, oni bezonas ĉirkaŭ 3-4km/s da Δv por atiningi aŭ la Lunon aŭ Marson, kvankam tio dependas de kiel oni kalkulas kaj la relativa pozicio de Marso kaj la Tero ĉirkaŭ la suno. Marso ja estas iom pli malfacile atingebla do, sed la diferenco estas nenio kompare al la 10km/s de la unua orbito kaj Venuso eĉ pli facile atingeblas ol Marso. La problemo tamen estas la raketo. Ni multfoje sukcesis sendi robotajn misiojn al la ruĝa planedo, sed neniam homojn. La simpla kialo estas ke homoj estas multe pli pezaj ol robotoj. Oni povas kalkuli per la rakedekvacio de Tsiolkovsky kiom da Δv oni povas elspezi per raketo, depende de ĝiaj kvalitoj kaj grava parto de tiu ekvacio estas la rilatumo inter la pezo de la raketo mem, inkluzive la homojn kiujn ĝi transportas kaj la brulaĵoj, kaj la pezo de la brulaĵoj. Tio signifas ke ju pli da kilogramoj oni volas transporti, des pli da brulaĵoj oni kunportu, kaj kiam oni kunportas pli da brulaĵoj, oni bezonas eĉ pli da brulaĵoj pro la aldona pezo. Estas do ege kosta kaj teĥnike malfacila sendi multe da pezo en la kosmon kaj oni devas konstrui kiel eble plej malpezan raketon. Tio eblas kiam oni sendas homojn al la luno por misio de pli malpli tri tagojn, sed kiam oni volus vojaĝi marsen, oni estus en la ŝipo dum monatoj. Tio signifas ke oni kunportu manĝaĵojn por longa tempo kaj eĉ ke oni ekpensu ekzemple pri konstrui sportejon ene de la ŝipo, pro tio ke mikrogravito estas malbona por la muskoloj kaj ostoj. Kompreneble tia projekto estus nekredeble peza, dum roboto ne bezonus tiajn aferojn. Tial ĝis nun oni nur sendis robotojn al aliaj planedoj.\n\nSpacesplorado povas foje ŝajni nekredeble komplika kaj kiam oni rigardas ĝin tre detale, ĝi estas, sed ĝi aŭskultas la samajn leĝojn kiel ĉio en la universo kaj kiam oni alkutimiĝas al rigardi fizikon el tiu perspektivo, oni supriziĝus de kiom oni ja povas kompreni. Mi esperas ke mi almenaŭ sukcesis inspiri homojn esplori tion.", "author": "Frank van Hertrooij", "categories": ["La Kosmo"], "audio_links": null}
{"url": "https://scivolemo.wordpress.com/2017/07/12/la-rego-de-la-maro/", "title": "La reĝo de la maro", "published": "2017-07-12 13:04:34+00:00", "content_text": "Nur malofte bonaj fosilioj de marbestoj konserviĝas, ĉar la bestoj ofte estas molaj kaj maroj kutime estas puŝataj sub la teron dum kontinentoj ŝoviĝas. Tamen kiam la fosilioj ja konserviĝas, la plej strangaj bestoj estas trovataj. La vivo komenciĝis en la maro kaj havis multe pli da tempo por eltrovi la plej diversajn vivaĵojn ol surtere kaj la fosilioj estas kio restas de tiu ĥaosa miksaĵo de eksperimentoj. Unu el la plej konataj fosilioj estas la trilobulo en kies familio videblis grandega diverseco. Tio ebligis al ili travivi dum pli ol 270 milionoj da jaroj. Tamen ili ne regis la maron. Se ili estintus la reĝoj, ili ne bezonus la ŝelojn kiuj igis ilin tiom famaj. Fakte, unu el la faktoroj kiuj igis la naskiĝtempon de la trilobuloj la “Kambria eksplodo” estis la konstanta armila konkurso inter bestoj kaj se estas defendanto, ankaŭ devas esti atakanto. Por lerni pli pri tiu danĝero necesas tamen malpurigi la manojn.\n\nEstis pro la kaprico de la ĉevalo kiu transportis lin ke Charles Doolittle Walcott haltis kaj trovis ion tre specialan. Li estis kun amikoj kaj familianoj en la Kanadaj montoj por serĉi fosiliojn en la jaro 1909. Tie eĉ la molaj partoj de maraj bestoj konserviĝis. Post trovi ekzempleron de la artropodo Marrella splendens, Walcott entuziasmiĝis kaj la grupo fosis pli por vidi ĉu ankaŭ troveblis aliaj bestoj. Dum la jaroj kiuj sekvis, li revenis kaj kun liaj helpantoj trovis pli ol 65 mil fosilioj kaj priskribis pli ol cent speciojn. Unu fosilio estis specife interesa. Tio kion li trovis aspektis kiel du salikokoj, sed malkiel la salikokoj kiujn ni vidas nuntempe, ili estis kovritaj je kornaj strukturoj kiuj tre grandis kompare al iliaj korpoj. Kio estis stranga estis ke la salikokoj montris neniujn signojn de internaj organoj kaj ili ne estis solaj. Estis rimarkinda ke tuj apud ili du aliaj strangaj bestoj troveblis, nome iu ringo kiu aspektis kiel meduzo, sed poste ŝajne havis segmentojn kaj iu longa, plata besto kiel sponĝo aŭ markukumo. Duona jarcento poste la Brito Harry Whittington finfine sukcesis klarigi la situacion. Walcott ne trovis kvar bestojn, sed unu besto kaj kvankam ni ja trovis pecojn antaŭe, neniu iam trovis tian bonan fosilion. Li nomis la strangan beston Anomalocaris canadensis .\n\nNe estas supriziga ke Walcott ne vidis la ligon inter la diversaj partoj de la fosilio. Anomalocaris ne aspektas kiel la aliaj bestoj el sia tempo. Eble la plej eksterteraj korpopartoj kiujn la besto havis estis la du “salikokoj”. Ili fakte estis kvazaŭ brakoj kiuj prenis la manĝon kaj metis ĝin en la buŝon. Ili estis fortaj kaj havis kornojn aŭ dentojn por vundi kaj teni la viktimon. Je la subo de la kapo estis la buŝo, kiu unue estis rigardata kiel meduzo. Ĝi estis kvadrateca ringo kun multaj, akregaj dentoj. La resto de la korpo estis kio origine aspektis kiel longa, plata besto. Ĝi surhavis multajn lobojn kiujn la besto movis por naĝi. Moderna scienca esplorado montris ke oni povas naĝi stabile per tia korpo, kio signifis ke Anomalocaris ne bezonis tro komplikan cerbon por moviĝi. Tre rimarkinda estas la grandeco de la korpo. Kompleksaj bestoj tiutempe ne iĝis pli grandaj ol kelkaj dekoj da centimetroj. Kontraste, junaj ekzempleroj de Anomalocaris povis jam esti tridek centimetroj kaj plenkreskaj povis eĉ iĝi du metroj! Laste estas evolua avantaĝo al kiu neniu besto povis kompari sin tiutempe, nome kompleksaj okuloj. Kiel multaj incektoj nun, Anomalocaris havis kunmetitajn okulojn. Tio signifas ke la okulo havas multajn etajn lenzojn kiuj aparte kaptas lumon. La avantaĝoj de kunmetitaj okuloj estas ke ili facile detektas moviĝon kaj ke oni povas havi tre grandan vidkampon. Tiuj de Anomalocaris estis nekredeblaj. Ili havis la formon de piro kaj estis ĉirkaŭ du centimetroj. Kvankam tio ŝajnas eta, ili ambaŭ estis kovritaj de almenaŭ 16 mil lenzoj. Estas nur kelkaj artropodoj nun kiuj havas similajn aŭ pli bonajn okulojn.\n\nKvankam nia imago de Anomalocaris ŝajnas sufiĉe konsista, paleontologio estas ege malfacila scienco kaj ĉiam kiam oni trovas novan fosilion de ajna antaŭhistoria besto, oni denove vekas fajrajn diskutojn. Ankaŭ Anomalocaris ne povas eskapi tion kaj specife pri kion ĝi manĝis oni ne konsentas. Pro ĝiaj akraj dentoj kaj la fakto ke ĝi estis la plej granda besto el sia tempo, ŝajnas klare ke Anomalocaris manĝis malmolajn bestojn. Ankaŭ la damaĝo kiun oni trovis sur la ŝeloj de trilobuloj kaj ke oni trovis spurojn de trilobuloj en ekskrementoj kiuj tiom grandis ke ili ne povis esti de alia besto, indikas ke verŝajne trilobuloj estis sur la menuo. Tamen la brakoj kaj dentoj de la besto ne montris sufiĉe da damaĝo por subteni la ideon ke ili estis uzataj por detrui tiajn malmolajn ŝelojn. Tial aliaj sciencistoj preferas la ideon ke Anomalocaris ensuĉis molajn bestojn. En Gronlando oni eĉ trovis fosilion kiu montras ke almenaŭ unu membro de la familio nutris sin per filtri la akvon, same kiel balenoj faras hodiaŭ. Miaopinie la plej interesa indiko tamen subtenas ke Anomalocaris ĉasis trilobulojn. Ŝajnas ke antaŭe trilobuloj estis pli malpli rektaj, sed dum ili estis ĉasataj de Anomalocaris, ili evoluiĝis tiel ke ili povis pli kaj pli bone kurbiĝi kaj iĝi pilketo. Tio ankaŭ estas ekzemplo de kiel la nova tipo de konkurenco, nome ĉasado, tute ŝanĝis kiel vivo aspektis dum la Kambrio.\n\nKiam oni pensas pri monstroj el la antikva pasinteco, oni aŭtomate pensas pri reptiloj kiuj pli grandas ol buso aŭ grandegaj fiŝoj kiuj enombrigus nuntempajn ŝarkojn. Tamen la plejparto de modernaj korpopartoj kiuj igis tiujn bestojn efikajn ĉasistojn iel havas originon en la Kambria eksplodo. Tiam la unua monstro naskiĝis kaj kvankam ĝi estas ĉarma kompare al postaj bestegoj, ĝi estis majstra mortigmaŝino siatempe. Ne gravas ĉu vi kredas ke ĝi manĝis trilobulojn aŭ molajn bestojn. Estas unu afero pri kio ĉiu kiu konas Anomalocaris konsentas kaj tio estas ke ĝi certe estis mirinda.", "author": "Frank van Hertrooij", "categories": ["Bestoj"], "audio_links": null}
{"url": "https://scivolemo.wordpress.com/2017/07/18/kiel-mezuri-la-kosmon/", "title": "Kiel mezuri la kosmon", "published": "2017-07-18 08:36:13+00:00", "content_text": "Ĉiu astronaŭto povas rakonti ke kiam oni volas fari ion en la kosmo, kion oni kutimas fari surtere, ĝi iĝas multe pli komplika. Bonega ekzemplo de tio estas mezuri distancojn, kio jam dum miljaroj pensigas astronomojn. Pro tio ke la distancoj per kiuj oni kalkulas estas tiom nehome grandaj, oni ne plu povas intuitive kompreni ilin aŭ labori per ili facile se oni esprimas ilin per teraj mezuroj. Cetere multaj longomezuroj estis origine definitaj laŭ aferoj kiel la homa korpo aŭ la grando de la Tero kaj tial havas neniun signifon ekster la Tero. Oni povas do eviti multajn problemojn per elpensi novajn unuojn, sed kiel oni faras tion tiel ke ili estas kaj utilaj kaj universalaj? Jen kelkaj ekzemploj de la solvoj kiujn oni elpensis:\n\nAstronomia Unuo\n\nEne de la sunsistemo oni povas ankoraŭ sufiĉe bone esprimi distancojn per kilometroj, sed oni kutime kalkulu per milionoj kaj kiam oni kalkulas distancojn rilate al la eksteraj partoj de la sunsistemo, kilometroj rapide iĝas tre malpraktikaj. Por havi pli grandan unuon, estas utila rigardi la orbitojn de planedoj, pro tio ke planedoj estas science interesaj al ni kaj pro tio ke tiel la nombroj per kiuj oni laboras ne povas iĝi tro grandaj. Kompreneble Teranoj ŝatas sin mem, do la mezuro kiun ni kreis estas bazita sur nia propra planedo. La Astronomia Unuo estas definita kiel la averaĝa distanco de la Tero ĝis la suno. Tio estas ĉirkaŭ 150 milionoj da kilometroj. Marso rondiras ĉirkaŭ 1,5 AU for de la suno kaj Plutono averaĝe ĉirkaŭ 40 AU. Se oni mezurus tion en kilometroj, ĝi estus ĉirkaŭ 6 miliardoj da kilometroj!\n\nLumjaro\n\nLa distanco inter Plutono kaj la suno tamen estas nenio kompare al distancoj ekster la sunsistemo. Se oni uzus AU por esprimi la distancon inter la suno kaj la plej proksima najbara stelo, Proksima Centaŭro, tiu distanco estus ĉirkaŭ 270 mil AU kaj tio estas nur la plej proksima stelo. Krom tio, la Astronomia Unuo ankaŭ ne havas sencon kiam oni ne plu parolas pri orbitoj ĉirkaŭ stelo, ĉar ĝi estas bazita sur planeda orbito. Feliĉe estas alternativo. La Lumjaro ne estas mezuro de tempo, kvankam la nomo ja ŝajnigas tion. Ĝi estas mezuro de tre fundamenta distanco, nome la distanco kiun lumo vojaĝas ene de unu jaro. Lumo havas la plej grandan rapidon kiu fizike eblas kaj jaro estas por homoj longa tempo, do jumjaro estas neimageble granda. Uzante ĉi tiun mezuron, ni povas kalkuli ke Proksima Centaŭri estas ĉirkaŭ 4,22lj for. Tio ne igas la distancon imagebla, sed kompari stelojn iĝas multe pli intuitiva. Tiel mezurite, Siriuso troveblas post 8,6lj kaj Aldebarano post 65lj. Aldona tre interesa konsekvenco de la difino estas ke pro tio ke daŭras unu jaro por lumo vojaĝi unu lumjaron, oni ne vidas la lumon kiun stelon elsendas nun, sed kiun ĝi elsendis antaŭ longa tempo. Oni vidas Aldebaranon do tiel kiel ĝi brilis antaŭ 65 jaroj.\n\nParseko\n\nEl ĉiuj distancoj la parseko malplej facile kompreneblas. Ĝi estas bazita sur fenomeno kiu nomiĝas “paralakso”, kies principon oni povas mem observi kiam oni rigardas tra busfenestro. Dum oni observas la pejzaĝon, oni facile rimarkas ke ŝajnas kvazaŭ la montoj en la distanco malpli rapide moviĝas ol la arboj pli proksimaj. Ju pli for iu objekto estas dum oni preteriras ĝin, des pli malrapide ĝi ŝajne iras. Tiu efiko estas kaŭzata de la angulo inter la objekto kaj la vojo. Oni povas ankaŭ inversigi tiun logikon kaj depende de la rapideco de iu fora objekto relative al la buso kalkuli la distancon inter la buso kaj la objekto. Vera paralakso okazas kiam proksima stelo ŝajnmoviĝas relative al pli foraj steloj dum la jaro, pro tio ke la tero ĉirkaŭiras la sunon. Se oni kreas rektan triangulon inter la Tero, suno kaj proksima stelo, la linio inter la suno kaj la Tero estas 1 AU. Kiam oni scias la angulon inter la Tero kaj la stelo, oni do povas kalkuli la distancon inter la suno kaj la proskima stelo. La Parseko estas definita kiel la distanco inter la suno kaj stelo kies paralakso estas unu arksekundo (1/3600 gradoj). Oni povas relative facile kalkuli ke tio estas ĉirkaŭ 3,26 lumjaroj. De tie venas la nomo, kiu enhavas la vortojn “ par alakso” kaj “ark sek undo”. Fine, parsekoj ne sufiĉas por iri al najbaraj galaksioj. Por la plej grandaj distancoj en la kosmo ekzistas la kiloparseko kaj la megaparseko (1 milionoj da parsekoj). Tamen alia metodo por indiki la distancon inter ni kaj tre fora galaksio estas per ruĝenŝoviĝo. Pro tio ke la universo pligrandiĝas, lumo estas streĉita. Ju pli for la fonto de la lumo estas, des pli ĝi estas streĉata kaj tio pligrandigas la ondolongon. Ĉar la ondolongo al ni estas analoga al koloro, ju pli longa ĝi estas, despli ruĝa la objekto aspektas.  Tio nomiĝas ruĝenŝoviĝo. Pro tiu kialo vi povus aŭdi astronomon diri ion kiel “Tiu galaksio estas en ruĝenŝoviĝo 5.9”, parolante pri distanco. Tamen oni nur povas uzi ruĝenŝoviĝon por mezuri la distancon de tre foraj objektojn. Objektoj kiuj pli proksimas, ekzemple la galaksio Andromedo estas influataj de gravito kaj iras en nian direkton, bluenŝoviĝo do, sed kiom objekto estas sufiĉe for, aliaj influoj iĝas mikroskopaj kaj nur la evoluo de la universo gravas.\n\nĈiu mezurunuo estas pli granda ol la antaŭa kaj estas klare ke la universo estas nekredeble granda. Tamen estas parto de la homa naturo ke ni serĉas manierojn por kompreni kaj ordigi ĝin. Nur per bonaj referencsistemoj ni povas precize priskribi la universon kaj kompreni kiel mezuri estas fundamenta paŝo al kompreni kiel la universo funkcias. Tamen ĉi tio estas nur komenco. Difini unuon ne signifas ke oni povas aŭtomate uzi ĝin kaj estas multaj aferoj kiuj igas distancojn ambiguaj, ekzemple ke la spaco inter objektoj pligrandiĝas dum lumo vojaĝas inter ili, sed tio estas rakonto por alia fojo.", "author": "Frank van Hertrooij", "categories": ["La Kosmo"], "audio_links": null}
{"url": "https://scivolemo.wordpress.com/2017/07/25/kuracilo-kiu-modifas-dna/", "title": "Kuracilo kiu modifas DNA", "published": "2017-07-25 10:24:40+00:00", "content_text": "CRISPR/Cas9, aŭ simple CRISPR, kaptis multan atenton per preterpasi mejloŝtonon post mejloŝtonon en la genetika modifado. Neniam ajn havis homaro tian fortan ilon por ŝanĝi sin mem kaj aliajn organismojn por bono aŭ malbono. Estas preskaŭ certe ke ni aŭdos pli de ĉi tiu teĥniko kaj indas lerni iom pri kiel ĝi funkcias. Kiel CRISPR do funkcias tiom efektive? La kialo estas ke ĝi mem ne estas homa eltrovaĵo. La naturo frontis multajn problemojn kiujn ankaŭ ni frontas, sed kvankam ni eksperimentis kun genoj dum jardekoj, la naturo havis centojn da milionoj da jaroj por evoluigi organismojn. Same kiel birdoj inspiris nin pri flugi, bakterioj do instruis al ni kiel ŝanĝi genetikajn informojn. Se bakterio estas atakata de viruso, estas nepra ke ĝi havas efikan sistemon por protekti sin, ĉar ĝi havas nur unu ĉelon kaj perdi ĝin signifus la finon. Tial bakterioj evoluis tiel ke se ili travivas la atakon, ili povas uzi la genetikajn informojn de la viruso kiel armilo kontraŭ estontecaj atakoj. Por atingi tion, la bakterio tranĉas la genojn de la viruso en etaj pecoj kaj metas ilin en la propra DNA en lokoj kiuj nomiĝas CRISPR. Proksime al tiuj lokoj sur la DNA estas la kodo kun instrukcioj por produkti aron da enzimoj, kiuj nomiĝas Cas. La armilo kaŝas sin en la kunlaboro inter CRISPR kaj Cas. Kiam la mikrobo kopias la CRISPR-DNA, ĝi produktas RNA-molekulojn, kiuj iom simpligite aspektas kiel duonaj DNA-molekuloj kun la inverso de la kodo de la fontmolekulo. La Cas-enzimoj brakumas la RNA-molekulojn kaj ekvojaĝas tra la ĉelon. Pro tio ke ĉiu el la kvar malsamaj bazoj – aŭ literoj – de la RNA nur ŝatas bazojn de unu tipo, la RNA-molekulo kun la inversa kodo nur povas ligi sin al RNA-molekulojn kun la sama kodo kiel la CRISPR-DNA. La molekulo do devas veni de viruso! Post rekoni la viruson, la Cas-enzimoj povas nekredeble precize tranĉi la virusan genon kaj kontraŭi la plimultiĝon de la viruso. La bakterio estas savata. El la du, la Cas-enzimoj estas plej interesaj. Esploristoj eltrovis ke unu el la enzimoj, Cas9, kiun ili izoligis el la bakterio Streptococcus pyogenes, estas programebla. Tio signifas ke oni povas igi ĝin reagi al ajna RNA-kodo, do ankaŭ se ĝi estas kreita en laboratorio. Per la enzimo sciencistoj povas do tranĉi tre precize ie ajn en la DNA de ajna organismo, simple per meti la enzimon kun la ĝustan kodon en la ĉelon. Poste ankaŭ eblas meti novan kodon en la truo.\n\nPer ŝanĝi la DNA de organismoj, oni povas preventi multajn genetikajn malsanojn. Ankaŭ aliaj malsanoj povas esti preventataj. Unu ekzemplo de tio estas malario. Jam plurmaniere sciencistoj provis batali tiun malsanon per genetike modifi kulojn kun granda sukceso, sed ni ne jam estas pretaj por testi tion ekster la laboratorio. Kompreneble ĉi tio nur estas la unuaj paŝoj, sed ĉiutage ni lernas pli pri kiel niaj genoj funkcias kaj kio kaŭzas malsanojn. Dume oni provas igi la sistemon eĉ pli preciza, sed kvankam la teĥniko ne jam estas preta por kuraci homojn, ni jam havis multajn sukcesojn.", "author": "Frank van Hertrooij", "categories": ["Senkategoria"], "audio_links": null}
{"url": "https://scivolemo.wordpress.com/2017/08/02/casi-la-kernon/", "title": "Ĉasi la kernon", "published": "2017-08-02 11:52:06+00:00", "content_text": "Kvankam atomoj estas ĉie ĉirkaŭ ni, ili malpli facile observeblas ol foraj galaksioj. Tamen tio kion ni ne konas logas nin kaj la miraklo de la plej eta ĉiam igas nin scivolemaj. Kiam ili esploris la strukturon de la atomo, fizikistoj kaj ĥemiistoj vere estis ĵetataj en la profundon. Feliĉe estis inda laboro, ĉar la modelo de la atomo estas tiom grava kaj influa ke hodiaŭ preskaŭ ĉiu kiu ekstudas ĥemion unue lernas pri kio atomoj estas. Por kompreni kiel oni esploris ion kio estas tiom nehome eta, ni devas komenci je la komenco.\n\nLa Grekoj jam antaŭ miljaroj komencis pensi pri atomoj kaj ankaŭ la etimologio de la vorto indikas ke la rakonto de niaj ideoj pri tiuj nekredeble malgrandaj partikloj komenciĝis en Grekio. La vorto venas de la greka “ἄτομον” (atomon), kio signifas pli malpli “netranĉebla”. Tamen atomoj estis produkto de filozofia pensado anstataŭ scienca eksperimentado. Tio kompreneblas, ĉar oniaj iloj tiutempe estis tro simplaj, sed ĝi ja rezultis je multaj miskonkludoj pri la kvalitoj de la atomo. Oni ekzemple pensis ke la ligoj inter atomoj povis esti etaj hokoj kiuj tiras unu la alian. Interesaj estis la teorioj de Empedoklo, kiu pensis ke la mondo estas farita el kvar elementoj, nome fajro, akvo, tero kaj aero. Tiuj elementoj estis eternaj laŭ li kaj balancataj. Ŝanĝoj je la videbla nivelo do ne signifis ke la elementoj ŝanĝiĝis, sed ke iliaj pozicioj ŝanĝiĝis. Ankaŭ la filozofo Demokrito, unu el la fondintoj de antikva “atomismo”, la filozofio de atomoj, estis ege influa. Li ellaboris la ideon ke estu nedivideblaj, aŭ netranĉeblaj, objektoj kiuj kune kreas ĉion. Tamen la teorioj de Aristotelo, kiu estis unu el la plej severaj kontraŭuloj de atomismo, estis dominantaj en “scienco” dum la jarcentoj kiuj sekvis.\n\nDaŭris ĝis la dekoka jarcento ĝis la ideo de atomoj denove ekvivis. Tiam la franco Antoine Laurent Lavoisier gvidis la ĥemion antaŭen per vortigi la leĝon de konserviĝo de maso. Per precize mezuri la mason de la uzataj ĥemiaĵoj antaŭ kaj post ĥemia reago (do ankaŭ de la gasoj), Lavoisier konkludis ke neniu maso estis perdata dum la reago. Tio signifas ke nenio povas esti detruata aŭ kreata ĥemie. Materialoj nur povas transformiĝi. Eble la grekoj do tamen havis poenton.\n\nEstis ĥemia revolucio kaj nia scienca kono pligrandiĝis je ĉiu generacio. Tial daŭris ne tiom longe ĝis en 1808 la Brito John Dalton kreis sian propran atoman modelon, kiu estis bazita je la filozofio de Demokrito kaj novaj principoj kiel la konserviĝo de maso. Ĝi konsistis el kvin kvalitoj de atomoj:\n\nElementoj konsistas el ekstreme etaj partikloj, kiuj nomiĝas atomoj.\n\nAtomoj de specifa elemento estas identikaj je grando, maso kaj aliaj kvalitoj; atomoj de malsamaj elementoj malsamas je grando, maso kaj aliaj kvaliltoj.\n\nAtomoj ne povas esti dividataj, kreataj aŭ detruataj.\n\nAtomoj de malsamaj elementoj kuniĝas laŭ simplaj, plennombraj rilatumoj por krei ĥemiajn kombinaĵojn.\n\nDum ĥemiaj reagoj, atomoj estas kunigataj, disigataj, aŭ reordigataj.\n\nPro lia uzo de la scienca metodo kaj preciza analizo de la rezultoj, John Dalton kreis la unuan sciencan atoman teorion.\n\nEn 1896 la Brito Joseph John Thomson eksperimentis per katodradiaj tuboj. Estis populara tiam esplori la strangan radiadon kiu brilis en la tuboj. Oni povis kurbigi la radiadon per magnetoj kaj ĝi agis kiel negativa ŝarĝo. Aliaj sciencistoj konkludis ke la fenomeno estis kaŭzata de iu nova ŝtato de materio kun negativa ŝarĝo kiel atomoj aŭ molekuloj, kiuj estis tre rapide pafataj tra la tubo. Thomson tamen ne konsentis. Li malkovris ke la rilatumo inter la elektra ŝarĝo de la partikloj kaj ilia maso estis ege granda. La partikloj estis multe pli malpezaj ol la plej eta atomo, hidrogeno, kaj eble estis nur milono de la maso. Li komprenis ke li malkovris tute novan partiklon kiun li nomis “corpusclus”, sed finfine la nomo “elektrono” iĝis pli populara. Ne tiom longe post tiu malkovro, li proponis novan atoman modelon, de negative ŝarĝataj elektronoj en sfero de pozitiva ŝarĝo kiel sekvinberoj en bakaĵo. Estas pro tio ke multaj lingvoj referas al ĝi per “sekvinberkuka” aŭ “prunpudinga modelo”. La atomo ne plu estis netranĉebla, unu el la plej gravaj paŝoj al nia moderna kompreno de la atomo.\n\nLa sekva granda evoluo estis la modelo de Rutherford, aŭ planeda modelo, kreita de la Novzelanda fizikisto Ernest Rutherford en 1911. Malkiel Thompson li ne pensis pri la atomo kiel unu korpo kiu enhavis kaj pozitivan kaj negativan ŝarĝon, sed kiel pozitiva kerno ĉirkaŭ kiu la negativaj ŝarĝoj rondiras kiel planedoj ĉirkaŭ stelo. Preskaŭ ĉiom de la maso de la atomo estas koncentrita en tiu kerno, kiu estas gigante peza kompare al la elektronoj. La malkovro de tiu kerno okazis kiam Rutherford eksperimentis kun radioaktivaj materialoj – tiam ĵus malkovrita kaj ekscitanta parto de fiziko. Estas malsamaj specoj de radiado, sed alfa-radiado estas la plej peza kaj malplej forta. Nun ni scias ke alfa-partikloj fakte estas identikaj al heliumaj kernoj kaj ke ili do enhavas du neŭtronojn kaj du protonojn. Tio signifas ke ĝi havas pozitivan ŝarĝon kaj ke ĝi estas forpuŝata de aliaj pozitivaj ŝarĝoj. Kiam Rutherford igis tiun radiadon rekte brili kontraŭ oran folion de neimagebla maldikeco, la plejparto de ĝi trairis. Tiu rezulto ne estis tro stranga, sed kiam li poste lasis la radiadon trairi je granda angulo, la partikloj multe pli verŝajne renkontus kernojn de atomoj kaj kio suprizigis lin estis ke fojfoje unu el la partikloj ne simple trairis, sed tute ŝanĝis sian direkton kun anguloj de pli ol naŭdek gradoj. Rutherford konkludis ke tia akra kurbiĝo nur povis esti kaŭzata de ege eta, peza kerno kun pozitiva ŝarĝo. Per tre precize observi kiom da partikloj forflugis per kiaj anguloj, li sukcesis kunkludi kiom granda kaj pezo tiu kerno devis esti. La atomo ekzistis el plejparte malplena spaco kun neimageble peza kaj eta pozitiva kerno en la mezo kaj relative mikroskopaj elektronoj kiuj rondiris ĝin.\n\nPost la malkovro de la kerno, la atommodelo jam multe similis al nia hodiaŭa kompreno de atomoj. Tamen neniu jam uzis kvantuman meĥanikon por priskribi ĝin. Tion la Dana fizikisto Niels Bohr en 1913 por ekspliki la strangan interagon inter elektronoj kaj lumo. Kion li observis estis ke atomoj nur absorbas kaj elsendas lumon de tre specifaj ondolongoj (koloroj). Ĉiu atomo havas sian propran skemon de ondolongoj kaj tio videblas kiam oni rigardas la spektron de lumo kiu trairas atomon aŭ elsendiĝis de ĝi. La revolucia ideo de Bohr estis ke la cirklaj orbitoj de la elektronoj nur povas havi tre specifajn radiusojn. Tiuj radiusoj nomiĝas ŝeloj. Elektronoj ne povas havi energion inter du ŝeloj kaj do iras de ŝelo al ŝelo en tutaj paŝoj. Kiam elektrono absorbas lumon ĝi do saltas al la sekva elektronŝelo kaj nur absorbas specifan ondolongon de la lumo kies energio kongruas kun la energia diferenco inter la du ŝeloj. Kiam la elektrono refalas al sia originala ŝelo, ĝi elsendas lumon de tiu sama ondolongo.\n\nEn 1926, Erwin Schrödinger el Aŭstrio pli detale ellaboris la kvantuman meĥanikon de la atomo kun la ideo de Louis de Broglie ke elektronoj havas kvalitojn de kaj partikloj kaj ondoj. Schrödinger vidis la ŝelojn el la modelo de Bohr ne kiel cirklajn orbitojn, sed kiel starantajn ondojn. Li matematike priskribis tiujn ondojn kaj laŭ li oni ne povas priskribi la ekzaktan pozicion de elektronon, sed ja la probablecon ke elektrono troviĝas en specifa loko. Tiel oni povas kalkuli ke estas specifaj “nuboj” ĉirkaŭ la kerno en kiu la probableco de trovi elektronon estas sufiĉe granda. Tiuj nuboj nomiĝas orbitaloj.\n\nLa lasta partiklo de la atoma puzlo estis malkovrata de la Anglo James Chadwick en 1932 kiam li disfaligis berilion per alfa-partikloj kaj observis novan partiklon kiu ankaŭ povis disfaligi atomkernojn. Li konkludis ke la radio konsistis el partikloj kiuj estis pli malpli same pezaj kiel protonoj, sed sen ajna elektra ŝarĝo: neŭtronoj. Pro ilia elektra neŭtreco, neŭtronoj povis sen forpuŝo eniri la kernon de atomo kaj disfaligi ĝin, kio estis grava ilo kaj poste gvidis al kaj la nuklea bombo kaj nuklea energio.\n\nNun la standarda modelo estas ĝenerale akceptata. Tiu modelo priskribas interalie ke protonoj kaj neŭtronoj konsistas el tri pli etaj partikloj kiuj nomiĝas kvarkoj. Oni daŭre eksperimentas kun tiuj kaj aliaj fundamentaj partikloj kaj du aferoj estas certaj. La unua estas ke la atomo ne estas netranĉebla. La dua – kaj plej grava – afero estas ke ni neniam povos komforte sidiĝi malantaŭ la televidilo, ĉar por ĉiu respondo kiun ni trovas, ni elpensas dek novajn demandojn.", "author": "Frank van Hertrooij", "categories": ["Ĥemio"], "audio_links": null}
{"url": "https://scivolemo.wordpress.com/2017/08/09/kiel-faraday-briligis-la-lumon/", "title": "Kiel Faraday briligis la lumon", "published": "2017-08-09 12:24:07+00:00", "content_text": "Michael Faraday naskiĝis en Londono en 1791 kaj estis la filo de malriĉa forĝisto en periodo dum kiu scienco estis nur praktikata de la elitanoj. Tio ŝanĝiĝis tamen, kiam la 13-jaraĝa Faraday akiris laboron kiel libroliveranto kaj per tre dure labori tiom imponis sian ĉefon ke li rajtis iĝi lernanto de librobindado. Dum la tago li bindis librojn kaj dum la nokto li legis ilin. Gvidite de lia nehaltebla scivolemo, li lernis ĉion pri la plej diversaj sciencoj. Specife elektro kaj ĥemio interesis lin. Scienco iĝis lia obsesio kaj li eĉ uzis lian modestan pagon por akiri sciencajn instrumentojn kaj ĥemiaĵojn por juĝi la verecon de tio kion legis.\n\nPro lia financa situacio, Faraday ne povis ĉeesti prelegojn, sed lia frato, kiu observis kiom pasia li iĝis, donacis la monon kiun Faraday bezonis por iri al prelego de John Tatum. Li ege zorgeme verkis notojn kaj poste bindis tiujn en libro en 1811. Tiu libro ne restis nerimarkata kaj unu el la klientoj de la librobindejo, imponite de liaj notoj, ofertis al Faraday biletojn al la kvar lastaj prelegoj de la fama Humphry Davy. Tie li spektis Davy paroli pri unu el la plej aktualaj problemoj en ĥemio, nome kiel oni definu acidecon, kaj fari eksperimentojn. Denove Faraday kreis notojn kaj bindis per tiuj 300-paĝan, mane verkitan libron, kiun li sendis al Humphry Davy por danki lin. Intertempe Faraday eklaboris por nova ĉefo, kiun li ege malŝatis. Feliĉe por Faraday tamen, Humpry iĝis la viktimo de eksplodo dum unu el liaj eksperimentoj, kiu kaŭzis ke dum specifa periodo, Davy ne kapablis skribi. Davy estis imponita de la libro kiun li ricevis kaj ofertis al Faraday labori por li dum kelkaj tagoj kiel skribisto. Poste li ricevis leteron en kiu Faraday petis iĝi lia asistanto. Feliĉe por li, unu el la asistantoj de Davy estis maldungita iom poste, do Davy ofertis al Faraday laboron kiel ĥemian asistanton. Tiel li povus eklabori por la Royal Institution (RI), kies anoj estis la plej elstaraj sciencistoj de la tempo. Kompreneble Faraday ne povis nei tian revan oferton.\n\nLia tasko kiel ĥemia asistanto estis la preparado de ĥemiaĵoj kaj instrumentoj por prelegoj kaj eksperimentado. Tamen jam post sep monatoj, Davy ofertis al li kuniri por dekok-monata vojaĝo tra Eŭropo kun li kaj lia edzino, kiel sekretario. Li akceptis kaj renkontis multajn gravajn sciencistojn, kiel Alessandro Volta. Tiumaniere la vojaĝo funkciis iomete kiel lia eduko. Tamen li malĝojis pri tio ke la edzino de Davy neniam sukcesis akcepti lin kiel samvalorulon. En la Britio de lia tempo estis granda laŭnaskiĝa divido kaj pro tio ke li venis de povra familio, li devis servi ŝin. Tiusence reveni al Londono estis liberiĝo. Lia kontrakto kun la RI estis plilongigita kaj li eĉ komencis mem prelegi. En 1821 li denove promociis kaj geedziĝis kun Sarah, kun kiu li loĝis en ĉambroj de la RI la sekvintajn dekjarojn. Li ne plu bezonis loĝi en subtegmentoj. Tri jarojn poste, en 1824, li estis oficiale elektita kiel membro de la RI. Tio estis la oficiala pruvo de lia akceptiĝo kiel grava sciencisto. Li iĝis profesoro de ĥemio kaj restis tio dum sia tuta vivo. Dufoje la RI ofertis al li prezidantecon, sed li neis.\n\nFaraday estas plej bone konata pro lia laboro rilate al la interago inter magnetoj kaj elektro. Li pensis per bildoj kaj kredis ke ĉio en la naturo estas ligita. Laŭ li, oni povus vidi kiel ĉio rilatas nur per eltrovi kiel la unua paŝo funkcias. Kiam li eksperimentis kun elektra ŝnuro kaj observis ke la elektro influis kompason sur la tablo apud ĝi, kiel magneto, aliaj sciencistoj taksis lin freneza kiam li konstatis ke la elektro elsendas iun forton el la ŝnuron. Ĉiu sciis ke elektro kaj magnetismo rilatis neniel, sed Faraday sciis pli. Li vidis en lia menso la nevideblajn liniojn de forto kiuj ĉirkaŭis magnetojn kaj elektrajn ŝnurojn kaj pensadis pri kiel ili interagas.\n\nPost ekkompreni kiel la elektro influis la magneton en la kompaso, li ekscivolis ĉu li ankaŭ povis fari la inverson. Li volis movi ŝnuron pere de magneto. Por fari tion li kreis ĉirkaŭ la jaro 1821 interesan eksperimenton kie metala bastoneto libere pendis de tenilo kun la pinto en malgranda bano de hidrargo, fluanta metalo kiu tralasas elektron. Pro tio ke la hidrargo estis fluaĵo, la bastoneto povis libere moviĝi tra la bano sen perdi kontakton. La alia flanko de la bastono kaj la hidrargo estis kontektitaj pere de baterio. Tiel la elektra cirkvito estis kompleta. La lasta parto estis magneto kiu kuŝis en la mezo de la bano. Nenio okazis kiam la baterio ne estis konektita, sed kiam Faraday konektis ĝin, li vidis ion kion neniu homo vidis antaŭe. La bastono ekturniĝis ĉirkaŭ la magneto. Eĉ la plej fortaj, modernaj elektromotoroj uzas ĉi tiun principon.\n\nNur la elektromotoro jam sufiĉus por igi Faraday unu el la plej gravaj sciencistoj el sia tempo, sed tio ne estas la nura maniero je kiu magnetoj kaj elektro interagas. Alia principo kiun Faraday malkovris estis tiu de elektromagneta indukto. Li jam sciis ke elektro povas krei magnetajn kampojn ĉirkaŭ ŝnuroj, sed en 1832 li scivolis ĉu la malo eblis. Li eltrovis plurajn manierojn por fari tion, sed ili ĉiuj estis bazitaj sur magnetoj kiuj moviĝis ĉirkaŭ metalo, aŭ metalo kiu moviĝis tra magnetoj. Unu ekzemplo estas la disko de Faraday, kiu konsistis el fiksitaj magnetoj kaj disko el metalo kiun oni povis turni per tenilo. La disko turniĝis inter la magnetoj kaj la magneta kampo kreis elektran fluon. Antaŭ tiu ekperimento, oni pli malpli nur havis bateriojn kiel fonto de elektra energio, sed per la malkovro de elektromagneta indukto, oni povis konstrui dinamojn kaj elektrajn generatorojn, sed ankaŭ aferojn kiel transformatorojn. Tamen samtempanoj ne ŝatis la teoriajn eksplikojn de Faraday, ĉar li neniam havis oficialan matematikan edukon kaj ne povis esprimi liajn ideojn pri linioj de forto matematike. Feliĉe estis unu sciencisto kiu ja kredis lin, nome James Clerk Maxwell. Li estis unu el la nuraj homoj kiuj kuraĝis kredi je la ideoj de Faraday kaj li havis la matematikajn kapablojn por pruvi ilin. Tial li ellaboris la leĝojn de Maxwell, kiuj priskribis elektron kaj magnetismon tiel kiel Faraday unue imagis ilin.\n\nUnu lasta interago de elektro kaj magnetismo estis lumo. Oni sciis pli malpli kiel lumo agis, sed neniu sciis kio lumo precize estis. Faraday havis ideon tamen, nome ke ĝi estis elektromagneta radio. La ideo estis kie se la elektra kampo kaj la magneta kampo influas unu la alian, ili povas fari tion kiel du ondoj kiuj sinsekvas unu la alian. Lumo do estis fizika reprezento de la du kampoj. Ili estis du partoj de unu afero. Estas ideo kiu eĉ per bildoj kostas iom da pensado por kompreni. Kompreneble la matematiko malantaŭ ĝi estis eĉ pli komplika. Tamen Maxwell sukcesis priskribi la ideon. La du kampoj ja povis influi unu la alian, sed nur se tio okazis je unu tre specifa rapideco, nome tiu de lumo! Tio donis multe da pezo al la ideo de Faraday kaj hodiaŭ oni ankoraŭ uzas tiun modelon por priskribi lumon, kvankam ĝi ne povas klarigi ĉiun aspekton de lumo.\n\nHodiaŭ oni ankoraŭ povas renkonti ŝpurojn de Faraday. Liaj malkovroj gvidis al multe el la teĥnikoj kiuj ni uzas en nia tempo. Ankaŭ kiel komunikanto kaj prelegisto li ne perdiĝis en historio. Ekzemple la Kristnaskajn Prelegojn por infanoj kiujn li komencis ankoraŭ ekzistas. Tamen la plej grava leciono kiun ni povas lerni de li estas lia sinteno. Ke li ne perdis esperon kaj sukcesis iĝi unu el la plej gravaj sciencistoj komenciĝinte kiel filo de forĝisto, sed ankaŭ ke li kuraĝis pensi laŭ sia propra maniero. Kvankam preskaŭ ĉiu taksis lin freneza, li ne influiĝis de tiu premo kaj tamen sciis kiam ĉesi se lia intuicio ne ĝustis. Espereble ankaŭ la sciencistoj de hodiaŭ sekvas tiujn principojn.\n\nSe vi volas lerni pli pri Michael Faraday, indas viziti la retpaĝon de la Royal Institution, kie oni povas inter alie rigardi la interaktivan tempolinion pri Faraday.\n\nhttp://www.rigb.org/our-history/michael-faraday\n\nSe vi volas vidi kiel Humphry Davy inspiris Michael Faraday, vi povas spekti videon de unu el la eksperimentoj kiujn Faraday rigardis dum la prelegoj de Davy.\n\nhttps://www.youtube.com/watch?v=nxRHQ1xfnWc", "author": "Frank van Hertrooij", "categories": ["Sciencistoj"], "audio_links": null}
{"url": "https://scivolemo.wordpress.com/2017/08/16/en-la-ombro-de-la-luno/", "title": "En la ombro de la Luno", "published": "2017-08-16 12:04:14+00:00", "content_text": "Mitoj kaj legendoj pri eklipsoj estas abundaj. Povas esti mitologia besto kiu formanĝas la Lunon, aŭ iu Dio kiu ŝtelas la Sunon. Tio estas komprenebla. La Luno kaj la Suno estis personigitaj en multaj kulturoj. Tamen ni nun pli bone komprenas kiel la kosmo funkcias kaj scias ke estas neniu bezono por nevoziĝi pri eklipso. Nun ni simple povas miri la belecon de la kosmo.\n\nEstas du specoj de eklipsoj, nome sunaj kaj lunaj. Ili estas pli malpli same oftaj, kvankam la ŝanco ke oni vidas lunan eklipson en sia vivo estas multe pli granda ol la ŝanco ke oni vidas sunan eklipson. La kialo estas ke la du malsamaj specoj funkcias laŭ malsamaj meĥanismoj. Por kompreni la faktorojn kiuj kaŭzas lunan aŭ sunan eklipson, oni devas unue kompreni la poziciojn de la Luno, Suno kaj Tero. Unue, la Suno estas pli malpli kvarcentfoje pli granda ol la Luno, sed tuthazarde, ĝi ankaŭ estas kvarcentfoje tiom malproksima. Tio signifas ke la Suno kaj la Luno aspektas same grandaj en la ĉielo, do la Luno povas kovri la Sunon entute. Kiam la Luno do estas inter la Suno kaj la Tero, ĝi kovras la Sunon, kaj ĝia ombro kovras parton de la Tero. Ene de tiu ombro, oni povas vidi sunan eklipson. La malo okazas kiam la Tero estas inter la Luno kaj la Suno. Tiam la Luno povas esti tute kovrita de la ombro de la Tero kaj oni povas vidi lunan eklipson sur la Tero.\n\nDaŭras ĉirkaŭ 29 tagojn por la Luno ĉirkaŭiri la Teron, sed oni ne vidas eklipson ĉiumonate. Tio estas pro tio ke la Luno ankaŭ povas preterpasi la Sunon sen kovri ĝin. La orbito de la Luno havas klinangulon, relative al la orbito de la Tero ĉirkaŭ la Suno. Tamen orbito kun klinangulo relative al ebeno ĉiam trairas tiun ebenon en du punktoj, nome la suprenira kaj la malsuprenira nodoj. Povas okazi ke tiuj nodoj estas ekzakte sur la linio inter la Tero kaj la Suno kun unu nodo inter la Tero kaj la Suno kaj la alia malantaŭ ili. Tiam povas okazi suna eklipso kiam la Luno trairas nodon kaj luna eklipso duonan monaton antaŭe aŭ poste, kiam ĝi trairas la alian nodon. Sunaj kaj lunaj eklipsoj do okazas dum “eklipsaj sezonoj” kun du aŭ tri eklipsoj.\n\nSed se sunaj kaj lunaj eklipsoj okazas en paroj, kial estas tiom multe pli verŝajne ke oni vidas lunan eklipson ol ke oni vidas sunan eklipson? Tio dependas de kiel la eklipso aspektas surtere. La Luno estas malpli granda ol la Tero kaj ĝia ombro nur povas kovri etan parton de la surfaco. En tiu ombro la eklipso estas totala, sed apud ĝi estas sufiĉe granda regiono kie la surfaco estas parte enombrigita. Tamen la Luno taŭgas tute en la ombro de la Tero, kvankam ĝi ja povas havi ruĝan koloron pro la lumo kiu trairas la teran atmosferon. Tio signifas ke ĉie kie oni povas vidi la Lunon, oni povas vidi la plenan eklipson. Tio estas la tuta nokta flanko de la planedo. Alia faktoro estas ke luna eklipso povas daŭri eĉ horon, dum totala suneklipso ne daŭras pli longe ol kelkaj minutoj, ĉar la ombro de la Luno moviĝas pli rapide ol la Luno mem kaj estas malpli granda ol la ombro de la Tero. Tio signifas ke oni povas vidi almenaŭ parton de luna eklipso ankaŭ se intertempe la Luno subiras aŭ leviĝas kaj ke oni havas pli grandan ŝancon ke eventualaj nuboj foriras dum la eklipso. Ankaŭ ne ĉiuj sunaj eklipsoj estas samaj. La orbito de la Luno ne estas perfekta cirklo, sed iom elipsa. Tial la Luno ne ĉiam havas la saman distancon ĝis la Tero. La nodoj en kiu eklipsoj povas okazi malrapide rondiras sub la influo de la Suno kaj foje unu el ili trairas la apogeon, la plej fora parto de la orbito. Tiam la Luno estas tro for dum la eklipso. Ĝi aspektas malpli granda en la firmamento kaj ne povas tute kovri la Sunon. Tiam la Luno kovras nur la mezon, kaj restas ringo videbla. Tion oni nomas “ringa eklipso”. Se oni enkalkulas ĉion, estas du aŭ tri eklipsoj jare kaj ĉiujn tri jarojn, du estas plenaj. La resto estas ringa aŭ parta.\n\nLa 21an de aŭgusto okazos plena suna eklipso. La tuta vojo de la plena ombro de la Luno iras tra Usono, sed ankaŭ en aliaj landoj oni povas vidi partan eklipson. La eklipso komenciĝos en la Pacifika Oceano, kie la Suno leviĝos kovrite! Poste la ombro ŝoviĝos al la nordokcidenta parto de la lando. Kaj iros samtempe suden kaj orienten, tra la mezo de la lando, ĝis ĝi atingos la Atlantan Oceanon. Tie ĝi pluiros, ĝis la Luno definitive forŝoviĝos. La kialo ke la ombro moviĝas orienten estas ke ankaŭ la Luno moviĝas en tiun direkton. La Tero turnas sin en la saman direkton, sed ne tiom rapide, kiel la ombro de la Luno, do ĝi ne povas kontraŭlabori. La eklipso daŭras plej longe je la ekstremoj de la vojo de la ombro. En la mezo de la lando, oni estas tuj sub la Suno kaj la Luno, do la ombro estas eta cirklo. Je la flankoj tamen, la ombro estas streĉata de la kurba surfaco de la Tero. Tial la ombro iĝas pli longa kaj tio kaŭzas ke la eklipso daŭras plej longe tie (iom pli ol du minutoj).\n\nLunaj eklipsoj povas esti belaj, kun misterioza, ruĝa koloro, sed sunaj eklipsoj ĉiam kaptis nin pli intense. Ne nur ilia malofteco igas ilin specialaj, sed ke la Suno malaperas je la mezo de la tago estas tre unika sperto. Tamen ili havis krom estetikan valoron ankaŭ sciencan valoron. La plej bona ekzemplo estas la ĝenerala teorio de relativeco de Albert Einstein. Tiu teorio inter alie priskribas kiel la gravito de grandaj masoj kurbigas spacon. Pro tio ke lumo sekvas tiun kurbitan spacon, oni povas uzi grandan mason kiel lenzon kiu kurbigas la lumon. Por pruvi ke Einstein pravis pri tio, oni volis kompari la ĉielon kun kaj sen la Suno, por vidi ĉu la Suno influis la lumon de la steloj malantaŭ ĝi. Bedaŭrinde la Suno estas multe tro hela por vidi la stelojn dum la tago. Tial oni devis atendi ĝis la sekva plena suna eklipso. Pro tio ke la ĉielo estis malhela dum la tago, oni povis vidi ke la steloj kiuj devis esti malantaŭ la Suno aperis apud ĝi. La Suno do ŝanĝis la direkton de ilia lumo. Suna eklipso ankaŭ estas la nura momento dum kiu oni povas observi la eksteran atmosferon de la Suno, la korono, sen la uzo de sondiloj aŭ koronografo. Ĝi estas tre varma ekstera travolo de la Suno kiun oni vidas kiel ringo ĉirkaŭ la Luno. Eklipsoj de la Luno ne ofertas multe da nova scienco, sed la Grekoj sukcesis mezuri la relativan grandecon de la Luno kaj la Tero per vidi kiel la ombro de la Tero aspektis sur la Luno.\n\nKvankam sunaj eklipsoj kaŭzitaj de la Luno ja estas plej belaj, la Luno ne estas la nura objekto kiu kovras la Sunon. Ankaŭ la planedoj Merkuro kaj Venuso fojfoje iras trans la Sunon. El ĉiuj planedoj el la sunsistemo nur tiuj du povas kovri la Sunon, pro tio ke iliaj orbitoj ĉirkaŭ la Suno estas malpli grandaj ol tiu de la Tero. Aliaj planedoj do neniam estas inter la Tero kaj la Suno. La planedoj estas multe pli for de la Tero ol la Luno, do ili aspektas sufiĉe malgrandaj. Tial oni vidas ilin nur kiel etaj cirkloj kiuj transiras la surfacon de la Suno. Transiroj de Merkuro okazas ĉirkaŭ dekkvar fojojn dum jarcento, sed pro tio ke la orbito de Venuso estas pli granda, transitoj de tiu planedo estas tre maloftaj kaj ne plu okazos ĉi tiun jarcento. Oni ankaŭ observas transirojn de planedoj ĉirkaŭ aliaj steloj, sed tiuj steloj estas tiom for ke ili aspektas kiel punktoj anstataŭ diskoj. Pro tio oni ne vidas planedo transiri la surfacon de la stelo, sed mezuras periodikan ŝanĝiĝon de la heleco de la stelo. Tio estas unu el la plej ofte uzataj manieroj por detekti la ekziston de ekstersunsistemaj planedoj.\n\nEl ĉiuj anguloj de la mondo homoj vojaĝas al Usono por observi la eklipson kiu okazos ĉi-monate kaj sunaj eklipsoj estas inter la plej belaj kosmaj okazaĵoj kiujn oni povas vidi sen teleskopo. Tamen gravas ke oni bone protektas la okulojn per bonkvalitaj eklipsokulvitroj. Hejmaj trukoj kiel rigardi tra malnova KD havas grandan riskon de tralasi tro da radio kaj estas tre danĝeraj. Oniaj okuloj estas tro valoraj por riski tion. Se vi kapablas vojaĝi al la ĝusta loko ĝustatempe kaj faras ĝin sekure, certe provu observi la fenomenon kaj esperu je bona veTero, sed ne hezitu tro longe, ĉar la Luno forŝovas kelkajn centrimetrojn jare kaj estos tro for por kaŭzi suneklipson post ĉirkaŭ miliardo da jaroj!", "author": "Frank van Hertrooij", "categories": ["La Kosmo"], "audio_links": null}
{"url": "https://scivolemo.wordpress.com/2017/08/22/la-kodo-de-la-abela-danco/", "title": "La kodo de la abela danco", "published": "2017-08-22 22:51:28+00:00", "content_text": "Komunikado estas esenca, ne nur en amrilato, kie ĝi povas esti la diferenco inter bonetosa vespero kune kaj terura kverelo, sed ankaŭ en la naturo, kie ĝi povas signifi la diferencon inter vivo kaj morto. Komunikado okazas inter individuoj de la sama specio, kiam birdo serĉas partneron per kanti plej bele, sed ankaŭ inter malsamaj specioj, ekzemple kiam venena rano montras per helaj koloroj ke ĝi nepre ne estu manĝata. Organismoj komunikas per koloroj, sono, lumo, odoroj kaj signoj kiujn ni apenaŭ povas imagi por atingi diversajn celojn, sed eble la plej interesa formo de komunikado estas la abela danco.\n\nAbeloj, kiel multaj incektoj, vivas en kolonioj. Tiuj kolonioj estas tre kompleksaj kaj funkcias iomete kiel cerbo kun neŭronoj. Individuaj abeloj ne estas tiom inteligentaj, sed pro tio ke abeloj komunikas, la kolonio kiel unuo povas funkcii tre efike. La ĉefo de la kolonio estas la “reĝino”, kiu estas iom pli granda ol la aliaj abeloj kaj estas la patrino de ĉiuj idoj. Ŝi regas la kolonion per produkti odorajn ĥemiaĵojn al kiuj la aliaj abeloj reagas. 99% el la abeloj en la kolonio tamen estas laborabeloj. Tiuj estas inaj abeloj sen reproduktkapabloj, kiuj havas diversajn taskojn dum ilia 45-taga vivo. Ili nutras la larvojn, konstruas kaj purigas la abelujon, kolektas manĝon kaj defendas la kolonion. Virabeloj serĉas aliajn reĝinojn por reprodukti. Se ili sukcesas, ili mortas tuj poste, sed ili povas vivi dum 90 tagoj por provi.\n\nLa reĝino produktas milojn da ovoj ĉiutage en la printempo, do la kolonio povas iĝi giganta. Same kiel en vera reĝlando, bonega komunikado do estas necesa. Tiu komunikado okazas pere de odoro kaj dancado. La odoroj estas la rezulto de ĥemiaĵoj kiuj nomiĝas feromonoj. Kiam abelo volas komuniki al ŝiaj fratinoj ke io danĝera proksimiĝas, ŝi povas ekprodukti tiujn feromonojn kaj averti la aliajn abelojn. Tiuj poste flaras kaj interpretas la feromonojn, post kio ili povas taŭge reagi. Tiu averta odoro estas iom banana kaj kiam abeloj fartas bone, ili produktas citronan odoron.\n\nFeromonoj estas tre efika komunikilo kaj estas uzataj de multaj diversaj organismoj por komuniki gravajn aferojn, sed abeloj bezonas komuniki multe pli komplikajn informojn ol “Averto, iu eniris la abelujon!” Por tio abeloj havas specialan komunikadon kiu nomiĝas la abela danco. Kvankam Aristotelo jam priskribis la strangan konduton de la insektoj, estis Aŭstriano, nome Karl von Frisch kiu unue malkovris la lingvon de la danco. La etologo (kondutsciencisto) igis siajn abelojn rekoneblajn per pentri pinton sur iliaj dorsoj kaj rigardis kiel ili serĉis la artefaritajn nutraĵfontojn kiujn li kreis. Kiam abelo trovis la nutraĵfonton, aliaj abeloj sekvis, sed ili ne venis ĉiuj samtempe. Ĉiuj abeloj do sendepende trovis la nutraĵojn. La hipotezo de van Frisch estis ke la abeloj komunikis la lokon de la nutraĵoj pere de la abela danco kaj per ŝanĝi tiun lokon, li povus observi kiel la danco ŝanĝigus. Li observis ke la abeloj dancis laŭ du malsamaj manieroj. La unua estas la “Rundtanz” aŭ rondodanco, kiu estas uzata por proksimaj fontoj, neniam pli ol cent metroj for de la abelujo. La abelo unue marŝas en eta cirklo de pli malpli 2cm dum maksimume 3 minutoj. Post ĉiu rondiro, ŝi iom ŝanĝas la direkton. Tiel ŝi logas la atenton de maksimume du aŭ tri ĉirkaŭuloj, kiuj tuŝas la malantaŭon de la unua abelo per la antenoj kaj provas sekvi ŝian dancon. Per tuŝi ŝin, la aliaj abeloj povas “flari” la odoron de la nutraĵfonto. Ankaŭ eblas ke la dancisto montras iom de la manĝo, por ke la aliuloj ankaŭ povas ekkoni la guston. Fine ŝi dancas denove por aliaj abeloj, dum la spektintoj ekserĉas la nutraĵfonton. Ankaŭ la aliaj abeloj povas disdoni la informojn kiam ili revenas kaj tiel la informoj povas disvastiĝi kiel ĉenreago.\n\nPor longaj distancoj, abeloj uzas malsaman dancon. Ili trovas ilian vojon per tri kompasoj, nome la pozicio de la suno, la magneta kampo de la tero kaj la polarizado de lumo. Tio signifas ke abeloj povas navigacii por tre longaj distancoj. Ankaŭ kiam abeloj komunikas la pozicion de nutraĵfontoj kiuj estas pli for de la abelujo, ili povas uzi tiun senson. La informoj kiujn abeloj transdonas estas iomete kiel polusaj koordinatoj. Tio signifas ke ili ne indikas la lokon de la nutraĵfonto pere de horizontala kaj vertikala akso, sed per angulo kun unu akso kaj distanco. Kiel akson ili uzas la pozicion de la suno kaj tiel ili povas indiki ajnan pozicion sur dudimensia mapo. La danco nomiĝas la “Schwänzeltanz” aŭ Vostuma danco kaj konsistas el ripetata 8-formo. La abelo rondiras unufoje, vibrante trairas la rektan parton de la 8-formo kaj denove rondiras je la alia flanko. La direkto de tiu rekta parto estas tre grava, ĉar ĝi indikas la direkton de la manĝon. Se la abelo iras rekte supren, la manĝo troveblas en la direkto de la suno. Se ĝi iras je angulo, la manĝo havas tiun saman angulon kun la suno. La distanco, aŭ la energielspezo de la abelo, estas indikata per la rapideco de la dancanto. Se la nutraĵfonto estas proksima al la abelujo, la abelo pli frekvente rondiras, sed se ĝi estas ekzemple du kilometroj for, la abelo iras tre malrapide. Tiel abeloj sukcesas tre efike gvidi samkolonianojn al manĝo, akvo kaj eventualaj novaj nestlokoj.\n\nLa\n\nEstonteco de la mielabelo\n\nAbeloj estas inter la plej sukcesaj bestoj surtere kaj granda parto de la tutmonda manĝproduktado dependas de ili. Tio tamen ne igas ilin nevenkeblaj, ĉar ekzistas sufiĉe da danĝeroj. Unu el ili estas la invado de Afrikaj abeloj kiuj forpelas Eŭropajn mielableojn en Ameriko kaj la dua estas la misterioza CCD, aŭ kolonia disfalmalsano, kiu povus ne nur esti la fino de la mielabelo, sed ankaŭ havas la potencon de detrui nian ekonomion kaj terure influi nian vivnormon.\n\nLa Afrikiĝo de mielabeloj komenciĝis en Brazilo, kiam 26 hibridaj abeloj eskapis en 1957, kun genoj de kaj Afrikaj kaj Eŭropaj abeloj. La celo de la hibridoj estis krei variaĵon de abeloj kiuj produktis pli da mielo ol la Eŭropa variaĵo, sed la eskapintaj abeloj estis multe pli defendemaj ol iliaj Eŭropaj konkurentoj. Poste, la abeloj ekreproduktis kun la lokaj Eŭropaj abeloj kaj neniam ĉesis. Tiel la novaj genoj rapide disvastiĝis kaj la Afrikiĝinta abelo iĝis unu el la plej sukcesplenaj invadantaj specioj. Nun la abeloj regas la plejparton de Sudamerikon kaj atingis jam Usonon. La abeloj estas problemo pro ilia malsama konduto. Ili multe pli ofte iĝas svarmoj kaj estas pli atakemaj ol Eŭropaj abeloj. Jam multaj homoj mortis pro iliaj pikoj. Ili ankaŭ povas iĝi tro abundaj aŭ eniri abelujojn de la Eŭropa variaĵo kaj konkeri ilin, kio estas granda minaco al abeloj kaj abelistoj. Tamen ilia disvastiĝo ne estos senfina. Afrikaj abeloj facile translokiĝas kun la tuta svarmo, dum Eŭropaj abeloj estas pli ŝparemaj por ke ili havos sufiĉe da manĝo por la vintro. Tio signifas ke la Afrikiĝinta abelo estas multe malpli taŭga por loĝi en malvarmaj klimatoj. Tio signifas ke la nordo kaj sudo de la Amerikoj estas sufiĉe sekura, dum la mezo devas trovi solvojn.\n\nAnkaŭ se kolonio ne estas minacata de aliaj specioj, ĝia vivo ne estas facila. Tio specife videblis en 2006, kiam oni unue ekparolis pri CCD. Je tiu tempo 25% el la kolonioj en Usono subite disfalis pro laborabeloj kiuj ne revenis al la abelujo. Ne nur Usono, sed ankaŭ Eŭropo estis trafata serioze. Kelkaj fingroj montris al la pesticidoj “neonicotinoidoj” kiel kaŭzo, sed tion la produktanto Bayer AG kaj aliaj firmaoj ne subtenas. Alia populara klarigo estas tiu pri la varroa akaro, kiu estas parasito vivanta de insekta sango. Unue oni pensis ke tiu akaro ne disvastiĝas facile, sed poste ŝajnis ke ĝi povas petveturi kun abeloj, kaj tiel iri de kolonio al kolonio. Tio estas specife danĝera kiam temas pri profesia mielproduktado, kiam multaj kolonioj estas tre proksimaj. Ankaŭ aliaj faktoroj kiel longtempa sekeco povas facile detrui la kolonion. Tamen akaroj ne povas entute klarigi la simptomojn de CCD. Ĝenerale la reĝino kaj manĝreservoj aspektis normale, sed nur malmultaj mortaj laborabeloj estis trovataj ene de la abelujo. Tio indikas ke la resto fuĝis. La pesticidoj iĝas interesa ebleco. Abelistoj eksplikis ke kiom da abeloj mortis dependis de la loko de la kolonio kaj aktualaj publikiĝoj asertas ke ekzistas ligo inter la uzo de neonikotinoidoj kaj perdo de fekundeco de Eŭropaj kaj Kanadaj abeloj. Tamen kio ajn la kaŭzo de la malapero de abeloj estas, la abeloj malrapide reiras. La kresko de la populacio plejparte estas plenigado de ekzistanta truo, sed se la tendenco daŭros, la abeloj havas bonan ŝancon de travivi. Ni ne aplaŭdu tro frue, sed kresko de 3% je la kvanto de abelkolonioj en Usono kompare al lastjare ŝajnas bona signo.\n\nLa pado kiun evoluo elektis por la mielabelo estas pado de komplekseco. Unuflanke tio igas ilin vundeblaj, sed aliflanke ili povas labori pli efike kaj krei ion belan. Tiun elekton homaro havis kiam ni komencis uzi la naturon por niaj propraj celoj kaj kvankam niaj problemoj estas multe pli grandaj kaj kompleksaj ol antaŭ miloj da jaroj, la vivoj kiujn ni havas estas havindaj pro ilia komplekseco. Ĝi kaŭzis ke ni povas komuniki kun iu ajn kaj povas havi profesion kiu estas taŭga por ni anstataŭ ĉiuj kreskigi manĝon. Por abeloj komplekseco donis komplikan rilaton kun plantoj kaj dolĉan mielon kaj estus granda perdo se ni ne plu havus tion.", "author": "Frank van Hertrooij", "categories": ["Bestoj"], "audio_links": null}
{"url": "https://scivolemo.wordpress.com/2017/08/30/la-rakonto-malantau-la-lumetoj/", "title": "La rakonto malantaŭ la lumetoj", "published": "2017-08-30 09:23:33+00:00", "content_text": "Nudokule oni povas vidi kelkajn milojn da steloj dum hela nokto. Tamen oni ne vidas multajn diferencojn. La plej rimarkebla diferenco estas la heleco de malsamaj steloj, kvankam tio estas nur iluzio, ĉar kiom hela stelo aspektas ne diras multe pri kiom hela ĝi vere estas.\n\nOni mezuras helecon per magnitudo. Tiu sistemo estis elpensata de la Greka filozofo Hiparko kaj ĝia principo estas ankoraŭ uzata de modernaj astronomoj. Stelo kun alta magnitudo estas apenaŭ videbla kaj stelo kun malalta aŭ negativa magnitudo estas ege hela. Ĉiam kiam la magnitudo malkreskas per 1, la stelo estas 2,5-foje tiom hela. La plej hela stelo en la ĉielo, la suno, estas nur mezgranda, sed tiom nekredeble proksima, ke ĝi ŝajnas plej hela. La aliaj steloj estas tiom for ke eĉ per teleskopo ili ne iĝas pli ol punktoj. Oni povas mezuri ke la heleco de steloj malfortiĝas kvadrate dum la distanco kreskas linie, kio signifas ke stelo kiu estas dufoje tiom for ol alia stelo de la sama tipo ŝajnas kvarfoje malpli hela. Por tamen povi paroli pri la heleco de steloj, oni distingas inter ŝajna kaj absoluta heleco. La ŝajna heleco dependas de kiom hela la stelo aspektas surtere, dum la absoluta heleco estas mezurata kiel la heleco de stelo je distanco de 10 parsekoj (ĉirkaŭ 33 lumjaroj). Se oni scias kiom proksima la stelo estas, oni povas kalkuli ĝian absolutan magnitudon per la formulo M=m-5(log 10 d-1) kiam la influo de eventualaj nuboj estas eta. Tiel mezurite, la heleco de la suno estas nur +4,85 kaj tio estas 1,5 duilionoj da fojoj malpli hela ol ĝi aspektas kun sia ŝajna magnitudo de -26,7. Kompreneble la heleco de stelo ankaŭ dependas de la ondolongo en kiu oni mezuras, ĉar steloj ne ĉiuj elsendas same multe da lumo de la sama ondolongo. Tre populara estas M v , kiu mezuras la helecon ene de la videbla parto de la spektro, aŭ simple mezuri la tutan spektron. Dua metodo por kategoriigi stelojn laŭ ilia heleco estas per ilia lumeco, kiu mezuras la energion kiun specifa surfaco de la stelo produktas ĉiusekunde. Por kalkuli tiun lumecon, oni povas utiligi la formulon L=σAT 4 . La greka litero σ estas konata konstanto kaj la A kaj T respektive estas la surfaco kaj la temperaturo de la stelo. Oni mezuras lumecon per vatunuoj kun la simbolo W.\n\nLa temperaturo de la stelo influas kiom hela gxi estas, sed ne nur tion. Ĝi ankaŭ influas la ondolongon de la lumo. Tio signifas ke depende de iliaj temperaturoj, malsamaj steloj povas havi malsamajn kolorojn. La malplej varmaj steloj estas ruĝaj. Ilia surfaco povas esti 2000-3500°C. Tio ŝajnas multe, sed nia suno, kiu estas flava stelo, havas surfactemperaturon de 5000°C kaj la maloftaj Wolf-Rayet-steloj povas eĉ iĝi 60.000-70.000°C (la interna temperaturo de stelo estas kelkaj milionoj da gradoj). Tiaj steloj estas violkoloraj. Oni povas vidi la kolorojn de stelojn kiel pecon da metalo kiun oni varmigas por fandi ĝin. Unue ĝi iĝas ruĝa, poste oranĝkolora kaj flava kaj fine blanka. Same, kiam oni rigardas flamon sur kandelo, la plej varma parto estas blua, dum la malplej varma parto estas ruĝa. Ankaŭ objektoj kiuj malpli varmas ol steloj, kiel planedoj, elsendas lumon, sed pro tio ke ili havas tiom malmulte da energio, ĝi estas infraruĝa kaj ne videblas. Tial oni povas vidi diferencojn de varmeco per infraruĝa kamerao. Por igi priparoli stelojn pli facila, ekzistas specifaj kategorioj por ordigi stelojn, kiuj nomiĝas spektroklasoj. Ili iras de varma ĝis malvarma kaj ĉiuj havas propran literon. La literoj ne estas laŭ alfabeta vicordo, do oni devas parkerigi ilin aparte. Ili estas W, O, B, A, F, G, K, M kaj L, sed oni povas anstataŭe memori la anglan frazon “Wow! Oh Be A Fine Girl Kiss My Lips.” aŭ elpensi alternativon en onia denaska lingvo. Por pli nuancite indiki la spektrotipon, oni povas aldoni nombron post la litero por dividi la klasojn je intervaloj. Nia suno estas en kategorio G. Tio signifas ke ĝi estas pli malpli mezgranda. Tamen tio ne signifas ke ĝi estas kutima stelo. Pli ol 80% el steloj estas ruĝaj kaj malpli grandaj ol la suno. Tio igus onin pensi ke la plejparto da steloj kiujn oni vidas nokte estas ruĝaj, sed la malo estas vera. La plejparto da steloj ja estas ruĝaj, sed pro ilia malheleco oni ne povas vidi ilin se ili ne estas tre proksimaj.\n\nPor bone kompreni kiel steloj fizike funkcias, koni ilian mason estas necesa. Bedaŭrinde tamen, oni ne tiom facile mezuras la mason de steloj kiel ĝian koloron, ĝian distancon aŭ helecon. Tamen ni scias kiom granda la maso de la suno estas, pro tio ke ni povas kalkuli kiom da maso ĝi bezonus por teni la planedojn en iliaj orbitoj. Se la suno havus pli da maso, la planedoj devus iri pli rapide por ne fali en la sunon kaj se ĝi havus malpli, la planedoj devus iri malpli rapide por ne esti ĵetataj el la sunsistemo. Tio funkcias por nia suno, sed oni ne povas uzi ekstersunsistemajn planedojn por tio, pro tio ke ni bezonas la mason de ilia stelo por kalkuli en kia orbito ili estas. Feliĉe tre multe da steloj estas en sistemo kun du aŭ pli da steloj kiuj ĉirkaŭiras unu la alian. Steloj estas multe pli grandaj ol planedoj, do oni povas rekte esplori ilin. Per ilia distanco kaj rapido eblas kalkuli la mason de la steloj. Tio estas tre grava informpeco, pro tio ke ĝi helpas nin kompreni kio okazas ene de la stelo. Steloj ne brulas tiel kiel karbo aŭ ligno brulas. Tio estas ĥemia reago. Kio okazas en stelo estas la kunigo de hidrogenaj izotopoj (izotopoj estas atomoj de la sama elemento kun malsama kvanto da neŭtronoj), nome deŭterio. Per kunigi hidrogenon oni ricevas deŭterion, poste oni povas kombini deŭterion kaj hidrogenon por krei izotopon de heliumo kaj finfine oni povas kunigi du heliumajn izotopojn por krei kutiman heliumon kaj du hidrogenajn atomojn. Grava diferenco estas ke kiam oni bruligas karbon, oni havas la samajn atomojn antaŭ kaj post la reago, sed ilia vicordo ŝanĝiĝis (la atomoj de la karbo kaj de la oksigeno en la aero nun estas parto de la karbona dioksido), sed en la suno oni kreas heliumajn atomojn el hidrogeno. Eĉ pli stranga estas ke kiam oni mezurus la mason de la hidrogeno kaj la heliumo, oni eltrovus ke oni perdis mason ie en la procezo. Tiu rilato inter maso kaj energio estis priskribata de la mondfama formulo de Einstein: E=mc 2 . La formulo estas tre simpla, sed kompreni la meĥanismon malantaŭ ĝi estas konstante debatata kaj malfacile komprenebla. Tamen por kompreni la grandan bildon, sufiĉas imagi ke iom de la maso de la stelo estas transformata al energio kaj tiu energio donas lumon kaj varmon kaj zorgas ke la stelo ne implodas sub sia propra pezo. Tamen atomoj ne tuthazarde kuniĝas. Estas fortoj ene de la atomo kiuj forpuŝas aliajn atomojn. Tial la procezo, nuklea kunfandiĝo aŭ fuzio, nur funkcias kiam estas tre alta premo kaj temperaturo. Tiel oni venkas la fortojn. Ankaŭ homoj povas uzi ĉi tiun procezon, sed nuntempe kostas tiom da energio igi la atomojn sufiĉe varmajn (estu multe pli varma ĉi tie ol en la suno, pro la manko de premo). Do la premo kaj maso havas gravan interrilaton kaj ili influas kiom bone la stelo povas “bruligi” hidrogenon. Granda stelo brulas tre forte, sed rapide foruzas ĉiom da sia hidrogeno, dum eta stelo brulas malhele, sed povas bruligi tiom longe ke la universo tro junas por vidi ilin morti. Ĉiuj variabloj estas ligitaj, sed kion tio povas instrui al ni pri hazarda stelo?\n\nEn 1914, la Dano Hertzsprung kaj la Usonano Russel trovis la rilaton inter la heleco kaj la koloro de steloj sendepende. Pro tio la grafo kiu montras tiun konekton nomiĝas Hertzsprung-Russel aŭ HR diagramo. Tia diagramo havas du aksojn. La vertikala akso indikas la absoluta lumeco de la stelo kaj la horizontala montras la temperaturon de la surfaco aŭ la koloron de la stelo. Ĉiu stelo havas sian propran punkton ie sur la diagramo, tiel ke la grandaj, varmaj steloj estas supre kaj maldekstre dum la etaj malvarmaj steloj estas sube kaj dekstre. Tre interesa observo estas ke kiam oni enmetas la stelojn, la granda plejparto de ili aperas pli malpli sur linio. La zono tra kiu la linio iras nomiĝas la ĉefa sekvenco. 90% el la al ni konataj steloj estas en tiu sekvenco, moviĝas al gi aŭ ĵus eliris. Tiom da steloj estas en tiu regiono, pro tio ke ĝi estas tre stabila regiono. Kiam stelo naskiĝas, ĝi kaptas tre multe da materio el siaj ĉirkaŭaĵoj. La gravito de la stelo igas la materion iri al la centro de la stelo, sed kiam ekestas sufiĉe da premo, la hidrogeno en la kerno ekkunfandiĝas. Tio kreas energio kiu volas eskapi kaj donas kontraŭpremon. Tiuj du premoj interagas ĝis ili iĝas stabilaj. Tiam la stelo estas en la ĉefa sekvenco, kio daŭris kelkajn dekojn da milionoj da jaroj por la suno, sed tio estas nur centono de la vivo de la suno ĝis nun. Pli grandaj steloj havas pli da maso, do tio kaŭzas multe pli da premo, sed pro tiu premo la stelo ankaŭ povas krei pli da energio per fuzio. Tio signifas ke grandaj steloj pli rapide iĝas plenkreskaj, sed ironie, ke ili estas tiom grandaj ankaŭ signifas ke ili pli rapide foruzas ilian hidrogenon. Kiam stelo ne plu havas hidrogenon, ĝi povas ekkunfandi heliumon. Tiel ekekzistas novajn elementojn kiuj denove kuniĝas ĝis fero. Ĉiu nuklea reago havas malsaman prembalancon, do post la foruzo de la  hidrogeno, la stelo forlasas la ĉefan sekvencon kaj ĉiu elemento estas pli kaj pli rapide foruzata. Finfine la stelo produktas feron. Kunigi pli pezajn elementojn ol fero ne plu donas gajnon da energio, do tiuj elementoj estas nur kreataj kiam steloj mortas per grandaj implodoj. Kiam stelo estas malpli granda, ĝi vivos multe pli longe kaj steloj kies maso estas malpli ol 0,08-foje tiun de la suno neniam sukcesas subteni nuclean reagon. Ili daŭre malgrandiĝas kaj iĝas brunaj nanoj. Ĉiuj steloj sur la ĉefa sekvenco nomiĝas nanoj, sed je la fino de ilia vivo, kiam ili ekproduktas aliajn elementojn, ili kreskas kaj igas gigantoj, dekstre kaj supre en la HR diagramo. Tre maloftaj estas la supergigantoj, kiuj havas diametroj de miloble tiu de la suno. Ili estas la plej helaj steloj kiujn ni povas vidi kaj povas esti pli ol 250.000-oble tiom helaj kiel la suno. Ekzemploj estas Riĝelo kaj Betelĝuzo.\n\nSteloj iĝas gigantoj ĉirkaŭ la fino de iliaj vivoj, sed ilia vera sorto dependas de kiom pezaj ili estas. La suno iĝos ruĝa giganto post ĉirkaŭ kvin miliardoj da jaroj. Ĝiaj eksteraj travoloj leviĝos ĝis la suno tiom kreskis, ke ĝi ensuĉis la tri plej proksimajn planedojn, inkluzive la teron. La suno ja pligrandiĝas, sed la maso restas same, do teorie objektoj povas resti en la sama orbito, se ili ne estas ĝenataj de aliaj faktoroj. Ĉi tiu fazo daŭros ĉiraŭ duiliono da jaroj, sed kiam la heliumo estas foruzita, la eksteraj travoloj de la stelo forbloviĝas dum la kerno de la stelo implodas. La eksteraj travoloj iĝas planeduma nebulozo, dum la kerno iĝas blanka nano, kiu troviĝas en la subo de la HR diagramo. Blankaj nanoj ne produktas energion, sed ili estas tre varmaj, do ili daŭre elsendas lumon kaj varmon. Tio daŭras ĝis neniu varmo restas kaj la kerno iĝas nigra nano. Por pli grandaj steloj, la estonteco estas multe pli spektinda. Kiam stelo estas tiom granda ke ĝi povas krei pli pezajn elementojn, ĝi faras tion ĝis fero. Tiam la premo de la fizio foriras kaj la premo de la gravito venkas. La stelo falas en sin mem kun rapidoj de 70.000km/s. Tiom da energio eskapas ke la eksteraj travoloj de la stelo estas forblovataj kun nehoma forto. Tio bonas, ĉar ĝi provizas pezajn elementojn por krei novajn stelojn kaj planetojn kaj povas miksi gasojn en ĝiaj ĉirkaŭaĵoj kaj tiel inciti stelformado. La fenomeno nomiĝas supernovao kaj kvankam ili estas plej helaj tuj kiam ili ekvideblas (foje eĉ nudokule) oni povas vidi la restaĵojn eĉ post mil jaroj per teleskopo. Tre bela ekzemplo de supernovaa restaĵo M1 en la konstelacio Taŭro.\n\nLa kerno ene de la restaĵo povas iĝi neŭtrona stelo. Tio estas stelo kun ekstera travoleto el fero, sed la granda plejparto de la stelo kosistas el neŭtronoj. Ili kreiĝas kiam la premo de la gravito estas tiom granda, ke la fortoj ene de la atomoj ne plu povas kontraŭi ĝin kiel en blanka nano. La protonoj kaj elektronoj kvazaŭ kuniĝas kaj formas neŭtronojn. Neŭtronaj steloj estas tre densaj kaj povas esti nur 20km sed tamen ĝis trifoje tiom pezaj kiel la suno. Ili povas iĝi tiom densaj pro tio ke ili ne havas tiom da malplena spaco ene. Kutime atomoj estas 99% malplena spaco kaj 99% de la maso estas en la kerno, sed pro tio ke ĉi tiaj steloj konsistas nur el neŭtronoj, ili funkcias pli kiel unu granda atomkerno. Povas esti tamen ke la premo en la stelo estas tiom granda, ke eĉ la fortoj ene de la neŭtronoj ne plu povas kontraŭi ĝin. Tiukaze la denseco de la objekto iĝas kvazaŭ senfina kaj ene de specifa radiuso la gravito estas tiom forta, ke eĉ lumo ne povas eskapi. Tio estas nigra truo.\n\nEstas miliardoj da steloj en nia galaksio kaj miliardoj da galaksioj en la kosmo. Kiel konsekvenco, aferoj kiuj sonas preskaŭ neeblaj havas sufiĉe grandan ŝancon de okazi ie kaj iam. Pro tio, la listo de malsamaj steloj estas multe tro longa por unu blogafiŝo. Tamen oni povas kompreni la pli strangajn stelojn pli facile se oni vidis multajn da aliaj tipoj. Tio ne estas kiel disdiri la solvon al enigmo. Trovi la solvon al astronomiaj demandoj nur igas la sciencon pli interesa, pro tio ke ĉiu demando vekas novajn demandojn. Ĉiukaze oni pli longe eltenas rigardi la stelojn kun amikoj, se oni havas ion interesan por rakonti.", "author": "Frank van Hertrooij", "categories": ["La Kosmo"], "audio_links": null}
{"url": "https://scivolemo.wordpress.com/2017/09/06/unu-hufo-en-formorto/", "title": "Unu hufo en formorto", "published": "2017-09-06 11:22:33+00:00", "content_text": "Kiam mi vizitis bestoĝardenon antaŭ kelkaj jaroj, mi dufoje preterpasis mian plej ŝatatan beston, la tapiro. Pro ĝia porkeca korpo kaj stranga rostro, ĝi aspektas amuza kaj unika. Tamen ambaŭ fojojn mi aŭdis homojn diri la plej strangajn aferojn. Estis maljuna Germana virino kiu diris al siaj kunuloj “Ne bele, mi taksas ĝin malbela.” kaj juna paro el kiu la viro krietis “Jen la formikmanĝantoj!” Ambaŭ estas miskomprenoj kaj la tapiro meritas pli, sed kio do estas tapiro?\n\nTapiroj estas membroj de la familio de Neparhufuloj. Tio signifas, kiel la nomo jam diras, ke iliaj hufoj ne venas en paro. Tapiroj havas kvar hufaj piedfingroj je la antaŭaj piedoj kaj tri malantaŭe. La neparhufuloj iam estis la dominanta grupo de grandaj herbmanĝantoj. Ili havis tre diversajn formojn kaj loĝis preskaŭ ĉie sur la tero. Nun multaj specioj formortis kaj restas nur la tapiroj, ĉevaloj kaj rinoceredoj. Ke tapiroj antaŭe vivis en multaj lokoj videblas inter alie pro la granda distanco inter la Azia specio kaj la Amerikaj specioj. La unuaj tapiroj vivis dum la komenco de la Eoceno (periodo antaŭ 58-36 milionoj da jaroj) en Nord-Ameriko kaj krom la rostro aspektis preskaŭ tute same kiel la hodiaŭaj tapiroj. La Aziaj kaj Amerikaj tapiroj disiĝis antaŭ 20-30 milionoj da jaroj kaj la Amerikaj tapiroj migris suden dum la Granda Amerika Interŝanĝo, kiam Sud-Ameriko trafis Nord-Amerikon kaj kreiĝis landponton ĉe Panamo. Nuntempe ekzistas kvar malsamaj specioj de tapiroj kaj oni priskribis kvinan en 2013, sed pro tio ke ĝi aspektas kiel pli estas versio de alia specio, oni povus facile miksi ilin.\n\nTapiroj estas la plej grandaj indiĝenaj herbmanĝantoj kiuj ankoraŭ vivas en Ameriko. La malsamaj specioj havas malsamajn grandojn, sed ĝenerale ili estas ĉirkaŭ du metroj longaj kaj unu metro alta je la ŝultroj. Tre rimarkinda estas la rostro, kiu estas kombino de la nazo kaj la supra lipo kaj povas esti uzata por teni foliojn aŭ fruktojn kaj manĝi ilin aŭ por spiri dum subakva naĝado. Tapiroj estas tre lertaj je naĝado kaj plej ofte troveblas proksime al akvo. Krom homoj, kiuj detruas iliajn loĝspacojn, aŭ uzas la tapiron por viando aŭ felo, krokodiloj do estas la plej granda malamiko de la tapiro. Surtere, kie tapiroj manĝas kaj dormas, ili riskas esti atakata de jaguaroj. Pro tio ili havas dikan haŭton sur la kolo kaj dorso kaj multaj tapiroj havas cikatrojn tie. Tapiroj estas plej aktivaj nokte kaj dum duonlumo kaj tial malfacile observeblas.\n\nLa kvin specioj de tapiroj estas la Brazila tapiro (Tapirus terrestris), kiu troveblas en la plejparto de Sud-Ameriko, la Bairda tapiro (Tapirus bairdii), kiu troveblas en Mezameriko, la Monta tapiro, kiu troveblas en la nordaj partoj de la Andoj, la Malaja taprio (Tapirus indicus) kiu troveblas en Sud-Orienta Azio kaj la Kabonana tapiro (Tapirus kabonani) kiu troveblas en kelkaj etaj partoj de Sud-Ameriko. Ĉiuj tapiroj estas tuj rekoneblaj kiel familianoj, sed ja estas sufiĉe grandaj diferencoj inter la specioj. La Monta tapiro ekzemple, kiu estas la nura tapiro kiu ne loĝas en pluvarbaroj, havas pli varman, lanan felon pro la malaltaj temperaturoj en la montoj. La Malaja tapiro estas duone blanka. Tiel ĝiaj konturoj malpli facile videblas en la arbaro.\n\nTapiroj kutimas vivi sole. Escepto estas patrinoj kun junaj idoj. Tapiroj vivas dudek kvin ĝis tridek jarojn kaj iĝas plenkreskaj ene de kvin jaroj. Tapirinoj iom pli frue iĝas plenkreskaj ol virtapiroj kaj povas havi unu idon ĉiujn du jarojn. Ŝia gravedeco daŭras dek tri monatojn. La idoj de ĉiuj specioj havas blankajn makulojn por ne esti facile vidataj.\n\nLa sorto de la tapiro ne estas klara. Ilia abundeco forte malgrandiĝis pro ĉasado kaj detruado de loĝspaco. Pro tio, ĉiuj specioj havas problemojn. La Monta tapiro kaj la Bairda tapiro estas registritaj kiel “minacataj” kaj la Malaja kaj Brazila tapiroj estas “vundeblaj” kaj laŭ la nuna situacio, tio ne baldaŭ ŝanĝiĝos. Ĉiu besto havas rolon kaj indas savi. Specife la rolo de tapiroj estas grava, ĉar ili povas manĝi kvardek kilogramojn tage kaj duono de ilia dieto estas fruktoj. Per manĝi tiujn fruktojn ili ankaŭ manĝas multajn semojn, kiujn ili disigas per iliaj ekskrementoj. Tiel ili subtenas la sanan kreskadon de la arbaro. Pro tio ili ricevis la kromnomon “Ĝardenistoj de la arbaro”. Feliĉe estas projektoj por savi la tapiron. Unu el la plej longdaŭraj projektoj estas gvidata de Patrícia Medici el Brazilo. Ŝia organizo laboras por akiri datumojn pri tapiroj, diskonigi la informojn kaj eduki novajn konservistojn. Tio okazas per kapti tapirojn en lignaj kaĝoj por poste anestezi ilin. Oni prenas sangon kaj DNA por poste testi kaj prenas fotojn de la dentaro por vidi kiom aĝa la besto estas, ĉar junaj tapiroj havas pli akrajn dentojn. Se la tapiro ne estis kaptita antaŭe, ĝi ricevas icon per kiu oni povas sekvi la migradon de la tapiro kaj rekoni ĝin. Ekster la kaĝo estas kamerao kun senzoro, kiu reagas al moviĝo kaj fotas kio ajn aperas antaŭ ĝi. La celo estas uzi la datumojn por lerni pli pri tapiroj kaj tiel informite decidi kiel oni povas plej bone protekti ilin kaj informi kaj entuziasmigi homojn por krei pli da subteno.\n\nDo ne, tapiroj ne estas formikmanĝantoj kaj ili certe estas belaj. Ili havas gravan rolon en la ekosistemo kaj multaj aliaj specioj dependas de ili. Laste, per ne ŝanĝiĝi, la tapiro iĝis tempomaŝino al periodo kiam ekzistis bestoj kiujn ni nun eĉ ne povus imagi. Estus bele se oni povus konservi tiun tempomaŝinon por la estonteco.", "author": "Frank van Hertrooij", "categories": ["Bestoj"], "audio_links": null}
{"url": "https://scivolemo.wordpress.com/2017/09/13/la-mastro-de-l-ringoj/", "title": "La Mastro de l’ Ringoj", "published": "2017-09-13 10:19:42+00:00", "content_text": "Ĉi-monate la Cassini-sondilo finos sian mision per plonĝo en la atmosferon de Saturno. Cassini-Huygens, kiel gxi plene nomigxas, estis unu el la plej gravaj misioj en la ekstera sunsistemo kaj la plej longa kaj sciencplena misio ĉirkaŭ Saturno. La sondilo estis en orbito ĉirkaŭ la planedo dum dek tri Terajn jarojn aŭ preskaŭ duona Saturna jaro. Pro tio ĝi povis detale observi la planedon kaj studi sezonajn ŝanĝiĝojn. Kion Cassini ekzakte faris, do? La laboro komenciĝis jam dum la vojaĝo.\n\n^Artista interpreto de la Cassini-sondilo dum la motoro brulas\n\nLa vojo al Saturno daŭris sep jarojn. Tio estas longa tempo, sed la distancoj al eksteraj planedoj estas gigantaj kaj sondiloj ne povas rekte flugi al iliaj celoj. Por ne bezoni elspezi nerealajn kvantojn da energio, necesas uzi la graviton de la planedoj en la sunsitemo ruze. Per preterpasi aliajn, pli proksimajn planedojn, la sondilo povas uzi iliajn gravitkampojn por rapidiĝi. Tiel la orbito de la sondilo ŝanĝiĝas. Se oni tre precize planas tion, oni povas atingi forajn planedojn kiel Saturnon relative facile. Unue la sondilo preterflugis Venuson, la plej proksima planedo al la tero, dufoje. Post tio ĝi denove proksimiĝis al la tero, sed ĉi-foje, ĝi estis multoble pli rapida ol kiam ĝi origine forlasis la teron. La sekva paŝo estis trairi la Asteroidan zonon por atingi la eksteran sunsistemon. En libroj kaj filmoj la Asteroida zono estas ofte montrata kiel tre danĝera regiono kie ŝtonoj flugas ĉien, sed realvive ĝi estas multe malpli danĝera. La Asteroida zono enhavas tre multe da asteroidoj, sed ĝi estas tiom granda ke la objektoj en ĝi povas esti maldense dividitaj. Tial la ŝanco ke oni trafos asteroidon estas tiom malalta ke ĝi ne estas rekta minaco al kosmoŝipoj. Cassini ja kaptis etajn partiklojn per sia CDA (Cosmic Dust Analyser aŭ Kosma Polvanalizilo), kiu povas mezuri multajn ecojn de la partiklo kiel ĝian elektran ŝarĝon, rapidon, direkton kaj ĥemian kompozicion. La unua ekstera planedo kiun la sondilo vizitis estis Jupitero, la plej granda planedo de la sunsistemo, kiu jam estis esplorata de la Galileo-sondilo. Post tio, Cassini pretis por iri al la fina celo, la planedo Saturno. En 2004 ĝi finfine fermis sian orbiton ĉirkaŭ Saturno kaj iĝis la unua kosmoŝipo kiu iam faris tion. Ĉi tiel ĝi povis dum longan tempon esplori la planedon anstataŭ nur preterflugi.\n\nCassini estas respondeco pri multaj malkovroj, sed ne estis sola. Konektita al Cassini estis la Huygens-sondilo, fabrikita de ESA, la Eŭropa Spacasocio. Ĵus antaŭ la Kristnasko de 2004, la sondilo malkonektiĝis kaj falis en la atmosferon de la plej granda luno de Saturno: Titano. Titano estas tre speciala luno, pro tio ke ĝi havas densan atmosferon, malkiel ĉiuj aliaj lunoj kiujn ni konas. La kialo ke atmosferoj estas tiom maloftaj ĉirkaŭ lunoj estas ke eksteraj influoj kiel interagoj kun la planedo aŭ suna vento povas facile fortiri la atmosferon de lunoj. Tamen la atmosfero ĉirkaŭ Titano estas tiom densa kaj la gravito tiom eta, ke oni povus uzi ĝin por flugi. La sondilo sukcesis malrapidiĝi per tri malsamaj paraŝutoj. Ĝia diametro estis 2,7m kaj la nomo venis de la Nederlanda sciencisto Christiaan Huygens, kiu unue malkovris Titanon. Huygens finfine tuŝis la grundon iom sude de la ekvatoro kaj faris malsamajn esplorojn ĝis la baterioj mortis sepdek minutojn poste. Huygens kaj orbitaj mezuroj de Cassini instruis al ni multe pri la luno kaj atmosfero. Kvankam la malvarmo tuj glaciigas akvon, molekuloj kiuj kutime estus gasaj surtere iĝas likvaj sur Titano. Tial Titano havas lagojn kaj maron plene je metano kaj etano, kiuj pleniĝas pro pluvo. La vetersistemo do havas tute malsamajn gasojn ol la tera atmosfero, sed funkcias suprizige simile. Titano ankoraŭ estas la plej malproksima loko kie iam ajn surastriĝis sondilo.\n\n^Maro sur la surfaco de Titano, fotita pere radar-instrumento de Cassini\n\nCassini ankaŭ esploris aliajn grandajn lunojn. Krom Titanon, ĝi vizitis Enceladon plurfoje por studi la misterajn gejserojn kiuj ĵetas materialon en la kosmos kaj Lapeton kun sia stranga devido inter tute hela kaj tute nigra flanko, sed ankaŭ Reon kie Cassini iĝis la unua sondilo kiu rekte kaptis oksigenajn molekulojn en alia atmosfero ol tiu de la Tero, kvankam la atmosfero de Reo ja preskaŭ estas vakuo.\n\nLa kvalito de Saturno pri kiu vojaĝkonsilistoj plej freneze reklamas estas tamen la ringoj. Pluraj planedoj havas ringojn, sed tiuj de Saturno estas plej grandaj kaj facile videblas de la Tero per teleskopo. Kiam la ringoj estis malkovritaj de Galileo, li eĉ priskribis ilin kiel oreloj. Estis Huygens kiu unue sugestis ke Saturno havas ringon. La ringoj de Saturno fakte ne estas fermitaj objektoj, sed kolektoj de milionoj da etaj ŝtonaj kaj glaciaj partikloj. Oni ne certas pri la origino de la ŝtonetoj, sed du popularaj teorioj estas ke ili kreiĝis kune kun Saturno kaj neniam estis forsuĉitaj, aŭ ke ili venis de luno, kiu estis distirita de la gravito de Saturno. La lasta teorio estis elpensita de la Franca astronomo Édouard Roche. Laŭ la teorio, ĉiu luno havas ”Limon de Roche”, depende de la grandeco de la planedo kaj la materialo de la luno, kie la tajda forto pli grandas ol la gravita forto de la luno. Se la luno falas en tiun zonon, ĝi estos disŝirata. Cassini multe esploris la ringojn. De proksime ĝi ekzemple malkovris la ekziston de nekonataj, malhelaj ringoj. Ĝi ankaŭ studis kiel la lunoj kaj lunetoj de Saturno influas la strukturon de la ringoj. Estas multaj malplenaj regionoj inter la diversaj ringoj. Pro tio ke la rapido de objekto dependas de la radiuso de ĝia orbito (Tria leĝo de Keplero), objektoj povas havi resonantajn orbitojn. Tiam iliaj orbitoj havas ekzemple rilatumon de 2:1 kun pli peza luno en malsama orbito. Tio signifas ke dufoje en la orbito, ĉiam je la sama loko, la objektoj estas tirataj de la luno, kio signifas ke restas nenio en la orbito post iom da tempo. Tamen tio nur estas simpla ekzemplo. La Saturna sistemo estas tre kompleksa kaj Cassini esploris multe pli komplikajn interagojn. La B-ringo ekzemple, havas elipsan strukturon, kiu rondiras malrapide, depende de la pozicio de la luno Mimaso. Ankaŭ la maso de la ringo mem eble havas gravan rolon. La lunoj Jano kaj Epimeteo donas al la A-ringo sesloban formon. Cassini ankaŭ studis la dikecon de la ringoj per rigardi la interagon de la ringoj kun lumo. Lumo de steloj kaj la suno interagas kun la partikloj en la ringoj kaj donas informoj pri la dikeco de la ringo kaj la grandeco de la partikloj. Dum printempe kaj aŭtune, la sunlumo havas tre malaltan angulon kun la ringoj kaj donas al etaj bulĝoj tre longajn ombrojn, kiuj videblis per la kamerao de la sondilo.\n\n^La plej detale fotita parto de la ringoj de Saturno, kiu bone montras kiom orde la ringoj estas dividitaj.\n\nTamen oni ne povas sendi karton hejme de onia ferio en la Saturna sistemo sen paroli pri la planedo mem. Saturno estas gasgiganto. Tio signifas ke ĝi estas giganta planedo kiu pleje konsistas el hidrogeno kaj heliumo. Ekde la aktuala ŝanĝiĝo de la kategorigado, la nura alia ekzemplo estas Jupitero. Gasgigantoj ne havas surfacon kiel tiu de la Tero. Se ili havas pezan materion, ĝi kolektiĝas en la kerno kaj estas nur eta parto de la totala pezo. La resto estas nehoma kvanto da gaso. La gaso iĝas pli densa des pli profunda oni eniras la atmosferon, sed averaĝe la denseco estas malpli ol tiu de akvo. Grava diferenco inter la atmosfero de Saturno kaj tiu de la Tero estas ke tempestoj funkcias malsame. Grandaj tempestoj surtere iĝas malpli fortaj kiam ili atingas la marbordon, pro tio ke ili bezonas nutri sin per akvo. Saturno tamen ne havas surfacon, do tempestoj povas dum jaroj nutri sin. Ekstrema ekzemplo de tio estas la Ruĝa Makulo sur Jupitero, kiu estas tempesto kiu aktivis dum pluraj jarcentoj. Unu el la plej strangaj tempestoj en la sunsistemo estas ”La Heksagono” kiu troveblas sur la poluso de Saturno kaj aspektas kiel iom rondigita heksagono. Cassini kreis la plej altrezolucian bildon de ĝi, kiun ni vidis ĝis nun. La atmosfero estos ankaŭ la fino de la sondilo. La 15an de Septembro, Cassini eniros la atmosferon de la planedo kaj faros kiel eble plej da mezurojn. Finfine la sondilo detruiĝos pro la premo kaj perdos konekton kun la Tero. Estas taŭga fino por sondilo kiu servis nin dum preskaŭ dudek jaroj.\n\n^”La Heksagono”, granda heksagona tempesto sur la Norda Poluso de Saturno, fotita tra malsamaj filtriloj\n\nKompreneble misio de dudek jaroj estas tro longa por priskribi en unu blogafiŝo, sed oni povas esplori pli. Multaj informoj estas troveblaj en la Angla sur la retpaĝo de la Usona Spacasocio NASA.\n\nPor vidi pli detale kiel Cassini aspektas kaj kiajn sciencajn aparatojn ĝi havas, oni povas rigardi 3-dimensian modelon de la sondilo per ĉi tiu ligilo:\n\nhttps://saturn.jpl.nasa.gov/the-journey/the-spacecraft/\n\nPor legi pli pri la partoj de la misio por kiuj ĉi tiu blogo tro etas, oni povas rigardi la interaktivan tempolinion de NASA per ĉi tiu ligilo:\n\nhttps://saturn.jpl.nasa.gov/the-journey/timeline/#launch-from-cape-canaveral\n\nAnkaŭ indas spekti la tutnovan Sciencan kanalon en Esperantujo, prezentata de Loïc Rossi:\n\nhttps://www.youtube.com/watch?v=a7z8zGqL3zI", "author": "Frank van Hertrooij", "categories": ["La Kosmo"], "audio_links": null}
{"url": "https://scivolemo.wordpress.com/2017/09/20/la-rokoj-de-lyme-regis-mary-anning/", "title": "La rokoj de Lyme Regis, Mary Anning", "published": "2017-09-20 09:34:08+00:00", "content_text": "Je la komenco de la deknaŭa jarcento, ekzistis granda froto inter scienco kaj tradicioj en Eŭropo. Pli kaj pli da sciencistoj pensis ke organismoj povas malaperi. Kvankam ĝi estis kontraŭ la religia ideo ke la kreiĝo de vivo estis perfekta, fosilioj de antikvaj bestoj subtenis tiun bildon. La persono kiu plej pene antaŭenigis la novan sciencon de paleontologio tamen, devis ataki alian tradicion. Per kuraĝo kaj persisto, Mary Anning batalis por ŝia rajto de esplorado en branĉo regita de viroj. Ŝi neniam ricevis la respekton kiun ŝi meritas, sed la tremoj de ŝiaj malkovroj daŭre senteblas.\n\nPreskaŭ ĉiu parolanto de la Angla iam aŭdis la frazon ”She sells seashells by the seashore. (Ŝi vendas marŝelojn ĉe la marbordo.)” Ĝi estas tiom ofte ripetata pro tio ke oni facile misprononcas ĝin, sed la ĉefkaraktero de la frazo restas sennoma. Ke la frazo verŝajne estis inspirita de vera homo estas io kion la plejparto de homoj bedaŭrinde ne scias. La knabino en la frazo estis Mary Anning, kiu naskiĝis en 1799 en Lyme Regis, ĉe la suda marbordo de Anglio. Ŝi ŝatis sekvi ŝian patron al la roka plaĝo kie li fojfoje trovis tre specialajn ŝelojn kaj ”krokodilajn dentojn”, kiujn turistoj ŝatis. Dum malbona tago, ŝia patro falis kaj vundis sin severe. Tri jarojn poste li mortis. Sen la patro, la 11-jaraĝa Anning devis fari etajn taskojn en la vilaĝo por enspezi iomete da mono kaj subteni la familion, sed ŝi ĉiam revenis al la plaĝo por serĉi la ŝelojn. Tiu vivo ŝanĝiĝis draste, kiam preterpasanto vidis ŝin kun ĵus elterigita ŝelo kaj ofertis al ŝi aĉeti ĝin. La mono kiun ŝi ricevis sufiĉis por subteni la familion dum semajno kaj Anning vidis en sia pasio novan manieron por travivi en tiuj malagrablaj kondiĉoj.\n\n^Mary Anning kun ŝia hundo, kiun ŝi poste perdis dum akcidento en ŝia malsekura laborloko\n\nEkde tiam, Mary Anning kolektis ŝelojn kun ŝia frato kaj poste vendis ilin en sia eta vendejo. La unua granda trovo, estis de la frato, kiu trovis grandan kranion kaj simple nomis ĝin krokodilon. Li ne havis tempon por tro profunde esplori ĝin, ĉar li okupiĝis je tio, kion li taksis veran laboron. Mary Anning ne ĉesis tamen kaj decidis ke sendepende de la kostoj, ŝi trovos la reston de tiu besto. Ŝi foruzis preskaŭ ĉiun moneron kiun ŝi havis por lui laboristojn kun kiuj ŝi elterigis la skeleton. Ne daŭris longe ĝis ŝi eltrovis ke tio, kion ŝi elterigis, ne estis krokodilo. Ŝi malkovris la duan skeleton de iktiosaŭro iam ajn kaj ĝi estis preskaŭ kompleta. Ŝi devis vendi la tuton al muzeo, kie ĝi iĝis granda spektaklo. Oni nun scias ke iktiosaŭroj vivis en la maro antaŭ ducent milionoj da jaroj kaj estis grandaj reptiloj kun kvalitoj de fiŝoj kaj delfenoj. Je tiu tempo, tamen, la ideo ke fosilioj ne venis nur de hodiaŭaj organismoj, sed ankaŭ de formortitaj specioj estis tute nova kaj sciencistoj diskutis dum longan tempon ĉu temis pri fiŝo aŭ reptilo. Eĉ ne dum momento ili priparolis la malkovrinton de la fosilio.\n\n^Rekonstruo de la iktiosaŭroj\n\nAliflanke ekzistis geologoj kiuj interesiĝis pri la rokoj kie Mary Anning laboris. Ili vizitis ŝin kaj trovis junan virinon kiu ege lertis je trovi fosiliojn kaj prepari ilin (la malfacila tasko de forigi la rokon por ke nur la fosilio restu). Tamen kiam ili aĉetis la fosiliojn kiujn ŝi elterigis kun risko al la propra vivo, ili mem prenis la honoron. Ŝi malamis tiujn virojn, sed amikiĝis kun kelkaj. Per pene konstrui sian propran reton, ŝi povis iĝi influa sciencisto, eĉ se ŝi ne rajtis iĝi membro de la Geologia societo de Londono. Ŝi legis kaj relegis ĉiun libron kiun ŝi sukcesis akiri kaj distranĉis marbestojn en la kuirejo por lerni pri anatomio. Ŝi sentis devon eduki sin mem kaj iĝis unu el la plej bonaj sciencistoj en la branĉo. Se tio ne jam sufiĉas, ŝiaj plej gravaj malkovroj ankoraŭ devis veni.\n\nEn 1823 ŝi trovis fosilion de pleziosaŭro. Jam estis kelkaj ostoj antaŭe, sed neniam estis skeleto tiom kompleta kiel tiu kiun Anning trovis. Vidinte la desegnaĵojn kiujn Anning kreis de la ostoj, la plej grava vertebrula naturalisto el tiu tempo tuj taksis ĝin falsa. Malgraŭ tio, ankaŭ li devis konfesi ke ŝi pravis post pli detalaj esploroj. Tamen ŝi neniam estis oficiale laŭdata. Mary Anning devis altigi sian nomon neoficiale kaj ankoraŭ floris. Ŝi iĝis konata kiel la Princino de Paleontologio , sed kvankam ŝi faris bonegan laboron por la nova scienca branĉo, ĉiuj el ŝiaj eltrovaĵoj estis publikigitaj sub la nomoj de la viroj kun kiuj ŝi kunlaboris.\n\n^La trovita fosilio de Pleziosaŭro kun bildo de Mary Anning\n\nPoste ŝi komencis esplori alian specon de fosilioj kiuj aspektas malpli impone, sed esplori ilin estis grava paŝo en paleontologio. Oni ofte trovis specifajn ŝtonojn ene de fosilioj de bestoj kaj ne tute komprenis kio ili estis. Anning rimarkis ke ili ofte troviĝis en la subo de la ventro de fosilioj. Ŝi disigis la ŝtonojn kaj malkovris etajn ostojn ene. Iĝis klara ke ŝi laboris kun ŝtonigita feko. Fosilioj ne odoraĉas. Ŝi daŭrigis la esploradon kaj kunlaboris kun amiko el la Geologia Societo por ĥemie analizi la trovaĵojn. Unuafoje sciencistoj povis esplori kion formortintaj bestoj manĝis. Ŝi malfermis tute novan sciencan branĉon por esplori, sed denove alia viro prenis la honoron kaj nomis kaj publikigis la malkovraĵojn.\n\nŜi malkovris la unuan pterodaktilon ekster Germanio kaj tiel plenigis la fantazion de la scienca komunumo en Anglio per flugantaj reptiloj, sed kuraĝis resti kritikema. Kiam ŝi trovis novan fosilion, ŝi pruvis la malpravon de ĉiuj el ŝiaj kolegoj, kiam ili taksis ĝin flugantan reptilon, kvankam ĝi estis nur fiŝo. Tiam ŝia sperto de distranĉi marbestojn certe helpis. Kiam ŝi malkovris novan pleziosaŭron, ŝi havis kvin gravajn malkovrojn kaj nenombreblan kvanton da etaj trovoj antaŭ ol ŝia trideka vivjaro. Ŝi povis subteni sin kaj sian patrinon per la modesta entrepreno kiun ŝi kreis, sed ŝia mondo ŝanĝiĝis denove. La fekundaj rokoj kiuj provizis ŝin dum ŝia tuta vivo iĝis malplenaj. Inter la malmultaj fosilioj kiujn ŝi ja trovis estis nur ripetoj de antaŭaj specioj kaj samtempe la entuziasmo pri paleontologio komencis perdi forton. Ŝia banko disfalis kaj ŝi perdis ĉion kion ŝi ŝparis dum ŝia vivo.\n\n^Ekzemplo de fosilio de pterodaktilo kun longaj fingroj por teni la flugilojn\n\nAnkaŭ la fino de ŝia vivo ne estis facila. Kiam ŝi aĝis 46, ŝi ricevis la diagnozon de mamkancero. Tamen ŝi daŭrigis la laboron kaj serĉis fosiliojn la reston de ŝia vivo sen multe da sukceso. La lastan jaron de ŝia vivo, la Geologia Societo kiu diskrimaciis ŝin dum ŝia tuta vivo pro ŝia sekso kaj sociala medio, faris etajn aferojn por helpi ŝin. La viroj kunlaboris por kolekti modestan monsubtenon de kiu Anning povis vivi kaj ili donacis novan koloritan vitron al ŝia preĝejo, sed ne sufiĉis. Mary Anning mortis en 1847 je la aĝo de 47. La Geologia Societo ne enlasis virinojn ĝis longe poste kaj eĉ la viroj kiuj entuziasme laŭdis ŝin, nomis ŝian talenton donaco de Dio, ĉar ili ne povis kompreni ke iu kiel ŝi povus esti inteligenta el si mem.\n\nLa rolo de Mary Anning en paleontologio estis rapide forgesista, sed ja estis fundamenta. Ŝi malfermis tutajn branĉojn de scienco sen oficiala eduko. Ke ŝia vivo estis malbone dokumentita igas la esplorojn malfacilaj, sed feliĉe estas pozitiva evoluo. En 2010, la Reĝa Societo (RI) publikigis liston de la plej influaj virinoj en scienco kaj Anning kompreneble interestis. Bedaŭrinde tamen, ŝi restos konata al la plejmulto nur kiel sennoma knabino kiu vendas marŝelojn ĉe la marbordo.", "author": "Frank van Hertrooij", "categories": ["Bestoj", "Sciencistoj"], "audio_links": null}
{"url": "https://scivolemo.wordpress.com/2017/09/27/la-cendanso-de-hemio/", "title": "La ĉendanco de ĥemio", "published": "2017-09-27 10:05:26+00:00", "content_text": "Kiun kvaliton proteino, nilono kaj kaŭĉuko komune havas? Malgraŭ iliaj abundaj diferencoj, ili ruze uzas la unikajn kvalitojn de karbo por iĝi polimeroj. Laŭ la hodiaŭa uzo de la vorto, polimeroj estas makromolekuloj, kio signifas ke ili estas gigantaj ĥemiaĵoj. Ili konsistas el longaj ĉenoj de karbo kaj povas iĝi centoj aŭ eĉ milionoj da fojoj pli grandaj ol kutimaj molekuloj. Ilia ĉena strukturo kaj longeco donas al ili la eblecon havi tre multajn malsimilajn kvalitojn, sed kvankam tio estas tre utila, ĝi samtempe igis polimerojn tre komplikajn por la ĥemiistoj kiuj unue provis bone priskribi ilin.\n\n^La nilono kreita en hxemia reago eltireblas kiel drato pro la longaj molekuloj kaj iliaj interagoj.\n\nLa vorto polimero ekhavis sian modernan uzon en 1920. Antaŭ tio, la difino estis ke polimeroj havis la samajn ”minimumajn formulojn”. Tia formulo estas iom kiel ĥemia formulo, ekzemple H 2 O por akvo, sed anstataŭ indiki la kvanton de specifa atomo (du hidrogenaj kaj unu oksigena atomo), la nombroj indikis la rilatumon inter la atomoj per naturaj nombroj. Mallonge dirite, tio signifas ke oni gajnas la minimuman formulon de molekulo per dividi la ĥemian formulon per kiel eble plej granda nombro. Pro tiu difino, molekuloj kiuj nun tute ne estas taksataj polimeroj, estis tiam taksataj tiel pro iliaj formuloj, ekzemple ambaŭ C 6 H 6 kaj C 2 H 2 havas la minimuman formulon ”CH”.\n\nEn 1920, Herman Staudinger kreis la vorton “makromolekulo” kaj tiel klarigis la diskuton. Tiu vorto havas tre logikan difinon, pro tio ke ĝi laŭvorte signifas ”granda molekulo”. Kompreneble ne ĉiu granda molekulo havas la strukturon kiun ni kutime atendas de polimeroj, sed pro tio ke preskaŭ ĉiu makromolekulo havas la kvalitojn de polimero, la vortoj preskaŭ iĝis sinonimaj. Hodiaŭ ni taksas polimero molekulo kiu konsistas el ĉeno de etaj eroj kiuj nomiĝas ”unumeroj”. Laŭ lia edzino, Staudinger frontis kritikon dum ĉiu prelego. Organika ĥemiisto iam diris ke estis kvazaŭ oni rakontus al zoologo ke ie en Afriko elefanto estis trovita kiu estis 500m longa kaj 100m alta. En la menso de la periodo, la kontraŭargumentoj ne sonis sensencaj. La unua argumento estis ke multaj polimeroj agis kiel koloidoj. Tio signifus ke ili ne estas grandaj molekuloj, sed etaj molekuloj kiuj gluiĝis de intermolekulaj fortoj. Ĉiuj provoj de ĥemie disigi tiujn hipotezajn molekuletojn malsukcesis tamen, kio malhelpis la argumenton. La dua argumento estis ke en tiu tempo ĥemiistoj volis trovi unikan ĥemian formulon por ĉiu speco de molekulo. Tiu ideo estis rompita de polimeroj, pro tio ke molekuloj de la sama ĥemiaĵo povas havi malsamajn formulojn depende de ilia longeco. Tial oni kutime verkas la formulon de polimero kiel la unumero kun aldona nombro. Tiumaniere (C 2 H 4 ) 100 estas ĉeno de 100 molekuloj de C 2 H 4 . Estis malfacila por organikaj ĥemiistoj forgesi tiun principon pro la nekredebla sukceso kiun la teorio havis pasintece. Finfine polimeroj estis malfacile priskribeblaj. Ili ne kristaliĝis kaj oni ne povis purigi ilin laŭ la tiama senco de la vorto. Tio estis tro por la kutima ĥemiisto, sed ne por Staudinger, kiu publikigis multe da malpruvoj de la kontraŭargumentoj en 1920. Dek jarojn poste, li kaj kolegoj kolektis amason da pruvoj kiuj subtenis la makromolekulan hipotezon kaj la strukturoj kaj kvalitoj de la molekuloj estis jam bone priskribitaj.\n\nOni povas krei polimerojn per du ĝeneralaj metodoj. La unua uzas radikalojn, kiuj estas freneze reagemaj molekuloj kiuj havas unuopan elektronon en la plej ekstera ŝelo. Oni povas vidi radikalojn iomete kiel molekuloj kun duona ligo kiu pendas de la ekstero kaj serĉas elektronojn. Kiam radikalo renkontas unumeron kun duobla ligo inter la karbaj atomoj, ĝi disigas unu el la ligojn kaj ligas sin al unu el la karbaj atomoj. Tiam la alia karba atomo havas unuopan elektron kaj la molekulo denove iĝas radikalo. Tiel la ĉeno povas kreski ĝis du radikaloj renkontas unu la alian kaj la elektronoj pariĝas. Se oni uzas multajn radikalojn, multaj ĉenoj samtempe kreskas, kio rapidigas la reagon, sed la ŝanco ke du radikaloj renkontas unu la alian iĝas pli granda, do la averaĝa ĉeno iĝas malpli longa. Tiumaniere oni povas per malgrandaj ŝanĝoj influi la kvalitojn de polimero.\n\n^ Polimeriĝo de eteno kun punkto kiu indikas la unuopa elektrono de la radikalo\n\nLa dua metodo por krei polimeroj estas per unumeroj, kiuj havas specifajn grupojn, ekzemple alkoholan grupon kaj acidan grupon, je malsamaj flankoj sur la molekulo. Kiam du molekuloj de la unumero rekontiĝas, tiuj grupoj reagas kaj dum la unumeroj ligiĝas, akva molekulo disiĝas de la molekulo. Pro tio ke akvo ekaperas, oni nomas tian reagon ”kondensado”. Interalie sukeroj kiel celulozo, kio troveblas en plantoj kaj papero, formiĝas.\n\n^ Reago inter acida kaj alkohola grupo – Se ĝi okazas je ambaŭ flankoj de la molekulo, oni povas krei polimeron.\n\nPro ilia diverseco, polimeroj havas tre multajn industriajn uzojn. Ĉiuj plastoj ekzemple estas polimeroj kaj la denseco de la ĉenoj influas kiom fleksebla la materialo estas. La maldensa variaĵo de la plej ofta plasto ”polieteno” (aŭ ”polietileno”) estas uzata por preskaŭ ĉiuj manĝpakaĵoj. Aliflanke tre densaj polimeroj povas esti uzataj por infanaj ludiloj, aŭ eĉ protezoj ene de la korpo. La ligoj inter la ĉenoj de plasto influas ĉu la plasto fandiĝas aŭ ĉu ĝi konservas sian formon je alta temperaturo. Tio influas ĉu oni povas ŝanĝi la formon facile kaj reuzi la plaston, aŭ ĉu ĝi estas taŭga por uzi kiam temperaturoj altiĝas. Per ŝanĝi la grupojn konektitaj al la karba ĉeno, oni povas ekzemple krei patojn al kio la enhavo ne gluiĝas, ĉar la fluoraj atomoj en la polimeroj volas interagi kun nenio krom la karbo. Oni povas krei polimerojn kiuj bone tralasas elektron, aŭ kiuj tute ne tralasas ĝin kaj materialoj kiuj estas tre elastaj, aŭ tute ne. Pro iliaj nenombreblajn variaĵojn, polimeroj estas tre utilaj al homoj kaj se oni rigardas ĉirkaŭen, oni povas preskaŭ ĉiam vidi objektojn kiuj estas faritaj el polimeroj, sed ne nur industrie polimeroj estas gravaj.\n\nLa plej gravaj polimeroj estas biologiaj. Vivanta organismo estas tre kompleksa kaj ne estas supriziga ke io, kio estas tiom komplika bezonas polimerojn por subteni sin. Ekzistas tri gravaj kategorioj da biopolimeroj. La unua estas polinukleotidoj. DNA kaj RNA troviĝas en tiu kategorio. Polinukleotidoj estas uzataj de ĉeloj por konservi informojn pri kiel krei proteinoj kaj pli ĝenerale pri kiel la organismo estu kreata. Por tiu tasko polimero estas tre utila, ĉar oni povas enskribi kodon en ĝin. La molekuloj konsistas el unumeroj kiuj nomiĝas unumeroj kaj ĉiu unumero kunportas bazon. Estas kvar specoj de bazoj kiujn DNA uzas kaj per la sinsekvo, ĝi povas enskribi informojn, kiujn aliaj molekuloj povas legi dum ili iras laŭ la ĉeno. Tiel eblas krei la duan kategorion, nome polipeptidoj.\n\n^Modelo kiu montras kiel la kvar malsamaj bazoj estas ligitaj ene de la DNA-molekulo\n\nPolipeptidoj estas polimeroj kiuj konsistas el multaj aminoacidoj. Ekzistas multaj specoj de aminoacidoj. Ĉiuj estas la sama, baza strukturo, sed kun malsama flankgrupo. Ĉiu malsama aminoacido havas kodon de tri bazoj, kiuj estas enskribitaj en la DNA. Tiu kodo estas kopiata al RNA molekulo kaj poste la kodo estas legata kaj la ĝustaj aminoacidoj estas ligataj laŭ la vicordo en la kodo. Finfine oni havas longan ĉenon de aminoacidoj, kiu nomiĝas polipeptido. Tio estas la primara strukturo de la proteino. Poste la polipeptido estas foldata por iĝi tuta proteino kiu povas havi multajn funkciojn. Proteinoj povas faciligi transporton de molekuloj tra la ĉelmembrano, aŭ agi kiel enzimoj (biologia katalizanto, kiu malaltigas la minimuman temperaturon por ĥemiaj reagoj). Ili donas strukturon al la korpo kaj povas agi kiel hormonoj. La funkcioj de malsamaj proteinoj estas preskaŭ senfinaj.\n\n^ Proteinoj estas tiom kompleksaj ke oni ne povas desegni ĉiun individuan atomon. Tial oni desegnas ilin ĉi tiel. La proteino en la bildo nomiĝas hemoglobino kaj estas uzata por transporti oksigenon tra la sango.\n\nFinfine estas polisakaridoj, kiuj estas longaj ĉenoj de monosakaridoj. Sakaridoj estas sukeroj, sed ankaŭ molekuloj kiujn oni kutime ne nomus sukeron estas sakaridoj al ĥemiisto pri ilia strukturo. Kiam la korpo uzas sukeron, tio plej ofte estas en la formo de glukozo. Tio estas monosakarido kaj pro tiu kialo ĝi simple uzeblas. La korpo disigas la ligojn ene de la molekulo kaj ricevas energion tiel. Tion ĝi povas uzi por moviĝi, instigi ĥemiajn reagojn, aŭ kreski. Kvankam la korpo rekte uzas glukozon por tiuj aferoj, ĝi ne povas uzi ĉiun molekulon da glukozo kiun ĝi ricevas tuj post la manĝo. Tial la korpo bezonas manieron por konservi la sukeron. Homoj kaj bestoj faras tion per krei glikogenon. Tio estas polimero de glukozo kaj multe pli facile konserveblas. Kiam la korpo bezonas energion, ĝi povas simple disigi la polimeron denove kaj uzi la glukozon. Plantoj havas similan problemon. Ili produktas multe da sukero dum la tago per la energio de la suno, sed bezonas konservi ĝin ie dum la nokto. Por tio ili uzas alian polimeron de glukozo, nome amelon. Terpomoj enhavas tre multe da emelo, ĉar plantoj ofte metas la amelon en la radikoj. Se terpomo anstataŭe havus la saman kvanton da energio en la formo de glukozo, ĝi ensuĉus tiom multe da akvo, ke la planto ne travivus.\n\n^Polisakarido kun unu unumero en parentezoj\n\nPolimeroj estas ĉie en la materialoj kiuj ni uzas por konstrui kaj konservi, sed ankaŭ en ni mem. Ili estas diversaj kaj utilaj kaj kvankam ili iumaniere estas la plej komplikaj molekuloj surtere, ilia strukturo igas ilin facile kompreneblaj alimaniere. Tio igas ilin interesaj. Sciencistoj daŭre multe esploras polimerojn. Antaŭ nelonge, ĥemiistoj priskribis la strukturon de la plej granda proteino iam ajn. Tiu esploro povas helpli nin eviti ke malsanigaj bakterioj ne povas ligi sin al niaj ĉeloj. Aliaj sciencistoj esploras kiel ni povas krei novajn polimerojn kiuj estas pli bonaj por la medio, estas pli forta aŭ streĉebla, aŭ kiuj havas kvalitojn kiujn ni neniam antaŭe vidis. La eblecoj estas abundaj kaj ĉi tio ne estos la lasta kion ni aŭdos de polimeroj.", "author": "Frank van Hertrooij", "categories": ["Ĥemio"], "audio_links": null}
{"url": "https://scivolemo.wordpress.com/2017/10/04/kion-plantoj-faras-kiam-ni-ne-rigardas/", "title": "Kion plantoj faras kiam ni ne rigardas", "published": "2017-10-04 09:10:16+00:00", "content_text": "Plantoj estas multe aprezataj pro ilia beleco. Tio ne estas stranga, ĉar floroj estas jam dum epokoj selektataj por kiel eble plej efike logi insektojn per iliaj koloroj kaj odoroj. Ankaŭ fruktoj logas tre diversajn bestojn per iliaj kaj dolĉaj gustoj kaj elstara aspekto. Biologistoj eĉ pensas ke primatoj, la grupoj de bestoj al kiu interalie homoj kaj simioj apartenas, povas tiom bone distingi kolorojn pro la evolua avantaĝo de rimarki kiam fruktoj pretas por manĝi. Plantoj ne nur estas dekoraĵoj tamen. Post centoj da milionoj da jaroj, ili diversiĝis kaj kompleksiĝis, utiligante la plej diversajn strategiojn por travivi. Estas klara ke se oni volas travivi dum onia tuta vivo ankrite en la teron, oni estu bone preparita.\n\nNe tiom for de la vilaĝo en kiu mi loĝas troveblas la nacia parko ”De groote Peel”. La marĉa regiono havas longan historion kiel granda obstaklo kaj natura limo, sed ankaŭ kiel grava fonto de kunpremitaj plantaj restaĵoj, kiujn viroj kaj knaboj elterigis kaj bruligis por varmigi la domon. Ĝi ankaŭ estas interesa pro ekologiaj kialoj. La tero ne estas riĉa je nutraĵoj, do plantoj devas trovi aliajn metodojn por akiri tion kion ili bezonas por travivi. La drozero faras tion tre ruze per gluecaj gutoj sur la finoj de etaj tentakloj. Kiam insekto tuŝas tiujn gutojn, ĝi ne plu povas eskapi. Se ĝi moviĝas, la apudaj tentakloj moviĝas enen kaj finfine la insekto estas digestata de la sukoj de la planto.\n\n^Libelo kaptiĝis en la tentakloj de drozero.\n\nLa drozero ne estas la ununura planto kiu tiel perfidas insektojn. Plantojn en malriĉa tero eltrovis multajn kompleksajn manierojn por kapti insektojn kaj evoluis tiel ke la distanco inter iliaj floroj kaj stomakoj estas sufiĉe granda por tamen profiti de la polenado kaj plantoj uzas ujojn kun glataj vandoj kiuj igas insektojn enfali. Darlingtonia californica atendas ĝis insekto eniras la suban parton de la planto kaj trovas ĉambron kun nutraĵoj por logi ĝin. Poste la insekto volas forflugi, sed ne povas, ĉar la supron de la planto havas diferencojn de dikeco kaj tralasas malsamajn kvantojn da lumo. La insekto pensis ke ĝi trovis la elirejon kiam ĝi vidas la lumon kaj provas elflugi, ĉiam trafante la muron, ĝis ĝi elĉerpiĝas, dum la elirejo ĉiam estis sub ĝiaj piedoj. Tre interesa estas ankaŭ la muŝkaptulo, unu el la plej konataj karnovoraj plantoj, kiu havas grandan ”buŝon” kun dentoj je la rando kiu rapide malfermiĝas kiam la sentemaj haroj ene de ĝi estas tuŝataj. La teĥniko montras ke ne nur bestoj, sed ankaŭ plantoj povas havi konduton. La senteblajn harojn en la buŝo estas kiel sensoj de bestoj kaj povas iel kaŭzi reagon al eksteraj ŝanĝoj.\n\n^Darlingtona californica estas malpli dika je malsamaj punktoj. Tiel ĝi tralasas lumon, kio kreas la iluzion de fenestroj al insektoj kiuj grimpis enen.\n\nReagi al eksteraj stimulaĵoj estas unu el la aferoj kiujn io devas fari por esti nomata vivaĵo, kune kun ekzemple reprodukti kaj kreski. Plantoj reagas tuttempe al iliaj ĉirkaŭaĵoj, sed faras tion tro malrapide por esti rimarkataj aŭ en lingvoj kiujn ni ne komprenas, ekzemple per ĥemiaĵoj. Plantoj povas reagi al ŝanĝiĝoj en la vetero kaj scii kiam ekflori, aŭ reagi al la direkto de lumo per kreski al la suno. Codariocalyx motorius ellaboris la lastan je tre interesa maniero. La folioj de ĉi tiu planto povas turni sin per meĥanismo en iliaj bazoj. Sciencistoj pensas ke la utilo de tio estas ke ili povas pli efike kapti sunlumon tiumaniere kaj tiel transformi pli da energio. Aliflanke la turnado de la folioj kostas multe da energio, sed ankaŭ tion la planto solvis. Je la bazo de ĉiu folio estas etaj folioj kiuj estas multe pli facile moveblaj. Tiuj folietoj tuttempe serĉas la plej bonan angulon por kapti sunlumon kaj poste la grandaj folioj sekvas. Codariocalyx motorius ne nur estas unu el la plej rapide moviĝantaj plantoj, sed ankaŭ havas tre kompleksan konduton.\n\n^ Codariocalyx motorius havas grandajn kaj malgrandajn foliojn. La etaj estas tuttempe serĉantaj lumon kaj la grandaj sekvas.\n\nAlia moviĝo de plantoj okazas sub la tero, kie ni kutime ne povas rigardi. Per filmi radikojn de plantoj en laboratoria medio kaj poste rigardi tiun filmon plirapidigite, sciencistoj povis observi kiel radikoj fiksiĝas en la tero. Estas eta ”organo” je la pinto de la radiko kiu movas la radikon dum ĝia kreskado tiel ke ĝi similas al raŭpo. Ĝi iras paŝo post paŝo kaj premas la teron sub ĝi ĉiam kiam ĝi tuŝas ĝin por serĉi molan lokon. Tie la radiko povas fiksiĝi. Tiu movo okazas tre malrapide kaj oni bezonas horojn da filmado por eĉ rimarki ĝin, sed laŭ la perspektivo de plantoj, ĝi estas sufiĉe rapida. Interese estas ke kiam sciencistoj fortranĉis la pinton de la radiko, ĝi daŭre kreskis, sed ne plu faris la raŭpan moviĝon. Anstataŭe ĝi kreskis rekte. Tio montras ke la radiko aktive sentas la teron kaj reagas al signaloj.\n\nPlantoj do povas sensi iliajn ĉirkaŭaĵojn kaj reagi al tio, sed ili ankaŭ povas komuniki. Kompreneble plantoj komunikas per floroj ke insektoj vizitu ilin, sed ili povas ankaŭ krii kaj averti. Tio okazas ekzemple kiam oni tondas herban gazonon. La damaĝita herbo produktas kaj ellasas multajn ĥemiaĵojn kiuj stimulas la reparadon de la damaĝitaj partoj aŭ funkcias kiel kontraŭbakteriaĵo kaj aliaj komunikas al la nedamaĝitaj partoj de la herbero kaj la ĉirkaŭa herbo ke la planto estas endanĝerita. Ankaŭ tabakaj plantoj kreas tiajn signalojn kiam ĥemiaĵoj kiujn la planto produktas reagas kun la salivo de raŭpoj kiuj manĝas la planton. La produktitaj ĥemiaĵoj estas signo por aliaj insektoj kiuj manĝas la raŭpojn. Tiel la planto kaj la insektoj profitas. Nur la raŭpo malvenkas. Alimaniere plantoj kiel akacioj montras ke ili havas memoron iusence. Kiam en Afriko grandaj herbmanĝantoj komencis manĝi la foliojn de la planto dum manko de manĝaĵoj, ili subite mortis multege pli ol kutime. Ŝajnis ke la planto memoras kiam ĝi estas manĝata kaj ĝi produktas pli da veneno dum sufiĉe longa tempo. Tio influas ankaŭ bestojn kiuj manĝos poste kaj povas murdi tutajn bestarojn.Tio tamen ne estas la nura maniero por eviti esti manĝata.\n\nMimosa pudica estas timida. Ĝi origine venis el Ameriko, sed nun troviĝas en multaj varmaj lokoj kaj en ĝardenoj. Ke homoj ŝatas la planton estas pleje pro ĝia kurioza karaktero. Ĝiaj folioj estas faritaj el multaj etaj subfolioj kiuj kunfaldiĝas kiam oni tuŝas ilin. Tiel bestoj kiuj estas potenca danĝero al la planto ŝokiĝas kaj foriras.\n\n^Mimosa pudica povas kaŝi sin kiam ĝi estas tuŝata. Ĉi tie unu el la folioj estas kunigita dum la aliaj ne estas.\n\nEstas klara ke plantoj povas esti multe pli aktivaj ol oni pensas. Ili komunikas, reagas al iliaj medioj kaj eĉ kontraŭbatalas bestojn. Tio igas ilin pli interesaj ol multaj bestoj, do se vi planas adopti hejmbeston, konsideru planton.\n\nFilmeto de la moviĝanta Codariocalyx motorius: https://www.youtube.com/watch?v=J-fIKlcCbSU\n\nEstas nova science blogo en Esperantujo, verkata de Ali Moradi. Ĝi nomiĝas science.ir kaj troveblas per la sekva ligilo: http://scienco.ir/\n\nLa blogo de la Nederlanda fotistino Loes Belovics, kies bildon mi uzis: http://belton-loes.blogspot.nl/2012/07/zonnedauw.html", "author": "Frank van Hertrooij", "categories": ["Senkategoria"], "audio_links": null}
{"url": "https://scivolemo.wordpress.com/2017/10/11/gravitaj-ondoj-tremigis-la-mondon-nobel-premio-por-fiziko-2017/", "title": "Gravitaj ondoj tremigis la mondon, Nobel-Premio por fiziko 2017", "published": "2017-10-11 09:19:17+00:00", "content_text": "En la jaro 2015, la teamo de LIGO detektis unuafoje la gravitajn ondojn kiuj disfluis de la kunfandiĝo de du nigraj truoj. Du jarojn poste, Kip Thorne, Rainer Weiss kaj Barry Barish kiuj ĉiuj estas forte ligitaj al la konstruado de la observejo kaj la observado mem, estis laŭdataj per la Nobel-Premio por fiziko. Ne estas kutima ke oni ricevas Nobel-Premion nur du jarojn post sia malkovro en tiu fako, sed doni ĝin al ili certe ne estis tro rapida elekto. Ilia kontribuo al fiziko kaj kosmologio promesas multe. Tamen indas scii, kio gravita ondo estas. ^La Nobel-Premio surhavas bildon de la Sveda sciencisto Alfred Nobel, kiu jxus antaux sia morto kreis premion por la plej influaj malkovroj de la jaro.\n\nLa unua granda paŝo por kompreni graviton estis la leĝoj de Newton. Li estis Angla fizikisto kaj matematikisto kiu vivis de la dek sepa ĝis la dek oka jarcento. Per bone observi la lunon, aliajn astrojn kaj objektojn surtere li ekkomprenis ke ĉiuj objektoj en la universo sekvas la samajn leĝojn. Tio signifis ke grandaj objektoj kiel la luno kaj la Tero spertas la saman gravitan forton kiel pomo kiu falas de arbo. Nur la maso kaj la distanco de la du objektoj influis la grandecon de tiu forto. La modelo de Newton estas taŭga por priskribi la plej diversajn situaciojn kaj estis uzata por longan tempon, sed en la dudeka jarcento iĝis klara ke la esceptoj estis pli gravaj ol oni pensis. Pluraj sciencistoj elpensis novajn teoriojn pri la plej eta kaj la plej granda, sed unu el la plej konataj estis la Germana fizikisto Einstein.\n\nEinstein ne vidis graviton kiel sagoj de forto inter du objektoj. Li vidis grandan kvardimensian kampon kiu plenigis la tutan universon, kiun ni nomas spactempon. En spactempo ekzistas forta ligo inter spaco kaj tempo. Se objekto moviĝas rapide tra spaco, ĝi malpli rapide moviĝas tra tempo. Se ĝi ne moviĝas tra spaco, ĝi maksimume rapide moviĝas tra tempo kaj se ĝi moviĝas tiom rapide kiel lumo, tempo haltas. Ankaŭ gravito forte influas spactempon. Ĉiu objekto kun maso aŭ energio streĉas la kampon. Tion ni spertas kiel graviton. Ju pli da maso objekto havas, des pli da streĉiĝo kaj des pli forte ĝi tiras aliajn objektojn. ^La suno havas pli da maso ol a tero kaj streĉas spactempon pli forte.\n\nGranda diferenco inter la priskriboj de Newton kaj Einstein estas ke la interagoj de objektoj okazis tuj. Se la Tero subite malaperus en tiu modelo, la Luno tujforflugus en rekta linio. La Luno forflugus ankaŭ en la modelo de Einstein, sed ĝi bezonus tempon por reagi. Informoj ne povas vojaĝi pli rapide ol lumo kaj tio ankaŭ veras por gravito. La informoj de la ŝanĝiĝo de gravito do vojaĝus al la Luno tiom rapide kiel lumo, kio daŭrus pli malpli sekundo. Kompreneble la Tero ne tuthazarde malaperos, sed ja estas aliaj objektoj en la universo kiuj povas elsendi gravitajn ondojn. Temas pri objektoj kiuj rapide moviĝas. Detekti tiujn ondojn tamen ne estas facile, ĉar gravito estas tre malforta kompare kun aliaj fortoj kaj ĝia forto pli rapide malkreskas ol la distanco ĝis la fonto kreskas (kvadrate kontraŭ linie). Pro tiu kialo oni povas detekti parojn da nigraj truoj aŭ neŭtronaj steloj kiuj kunfandiĝas aŭ supernovaoj (mortantaj steloj kies ekstera travolo estas perforte pafataj eksteren) kiuj nesimetrie eksplodas. ^ Du rapide moviĝantaj nigraj truoj kaŭzas ondojn en spactempo.\n\nLa detektiloj estas sendube inter la plej elstaraj pecoj de inĝenierado en homa historio. Ili konsistas el du grandaj ”brakoj” de kvar kilometoj kiuj tuŝas unu la alian en la formo de la litero ”L”. La brakoj enhavas la plej grandan vakuon surtere krom tiu en la LHC (Granda Koliziigilo de Hadronoj) sub la landlimo inter Svislando kaj Francio. Tiu vakuo estas necesa por ke la laseroj ene ne estu ĝenataj de molekuloj en la aero kaj por eviti tremoj de sono kaj varmo kiuj povus enombrigi la tremojn de la gravitajn ondojn. La brakoj de la detektilo estas tiom longaj, ke la kurbiĝo de la tero kaŭas altecdiferencon de unu metro. Tial la konstruaĵo estis kiel eble plej plate konstruita, kio estis giganta defio. Ankaŭ estas multaj pasivaj kaj aktivaj sistemoj por kontraŭi bruon el teraj fontoj. Konataj fontoj de bruo estas mezurataj kaj kompensataj per komputilaj programoj kaj avancitaj analizteĥnikoj estas uzataj por filtri la bruo kiu restas. La vera mezurado estas farata de la lasero kies lumo estas dividata kaj eniras ambaŭ brakojn, kie ĝi estas tre precize spegulata. Kiam la lumo revenas ĝia heleco estas mezurata. Lumo estas ondo, do ĝi povas montri interferoskemo. Tio signifas ke kiam du ondoj renkontiĝas, iliaj amplitudoj (intenseco aŭ heleco de la lumo) estas adiciataj. Kiam du pintoj kombiniĝas, ili iĝas eĉ pli helaj, sed kiam pinto kaj valo renkontiĝas, ili nuligas unu la alian. Tio ankaŭ okazas kiam la du partoj de la lasero renkontiĝas, sed se unu el ili alvenas pli frue ol la alia, la pintoj kaj valoj de la du briloj ne plu estos sur la sama loko, kio ŝanĝos la interferon de la lumo. La rezulto estas eta malkresko de la heleco. ^La detektilo en Livingstone.\n\nKiam gravita ondo trafas la detektilon, ĝi streĉos unu el la brakojn, kio signifas ke ĝi estas pli longa ol la alia. Ankaŭ la ondolongo de la lumo ŝanĝiĝas, sed tion oni ne povas mezuri, ĉar ĝi ne plu estos streĉita kiam la gravita ondo trapasis. Kio ja ŝanĝiĝas estas la longo de la vojo kiun la lumo devas trapasi, relative al la longo de la alia brako. Pro tio ke la rapido de lumo restas konstanta, tio signifas ke unu el la briloj alvenos iomete post la alia kaj tio kaŭzas mezureblan ŝanĝiĝon de la interferoskemo. La streĉiĝo de la kvarkilometra brako estas ĉirkaŭ milono de la kerno de atomo. Tion oni povas rigardi kiel la distanco al aliaj steloj kiu streĉiĝis je la dikeco de homa haro. Estas preskaŭ neebla tute forigi ĉiun bruon kiam oni havas tiom senteman detektilon. Tial oni konstruis du detektilojn, unu je ambaŭ flankoj de Usono kun ĉirkaŭ trimil kilometroj inter si. Per havi grandan distancon inter la detektiloj, oni povas kompari la rezulojn. Kiam peza aŭto ĉe unu el la detektiloj kaŭzus falsa signalo, tiu signalo nur estos mezurebla en unu detektilo. Aliflanke oni scias ke signalo kiu mezureblas en du detektiloj malverŝajne estas loka. Por esti eĉ pli certa oni povas esperi ke la fonto de gravitaj ondoj ankaŭ elsendas lumon. Tio okazas ekzemple dum supernovao. Kompreneble misdetektoj povas ĉiam okazi, sed ili estas ege malverŝajne kaj ju pli da ondoj oni detektas, despli facile oni povas taksi la probablecon de vera detekto. ^ La komparo de tri detektiloj kiuj ĉiuj detektis la saman ondon.\n\nLa detektilo VIRGO en Italio ankaŭ helpas plicertigi sciencistojn, sed ĝi havas aldonan avantaĝon. Ĝi donas adreson al la ondoj. Ankaŭ kiam oni uzas satelitojn por trovi sian vojon surtere, oni bezonas tri samtempe. La kialo estas simpla. Se oni detektas ondon per unu detektilo, ĝi povintus veni de ajna direkto. Se oni detektas per du detektilojn, oni povas mezuri diferencon de tempo, ĉar la ondo ĉiam trafas unu detektilon unue. Tiel oni povas mezuri ĝian direkton en du dimensioj. Se oni havas trian detektilon tamen, oni povas tre precize kalkuli la direkton de la fonto en tri dimensioj. Tio igas la detektilojn multege pli valoraj kiel sciencaj instrumentoj ol antaŭe.\n\n^La fontoj de malsamaj gravitaj ondoj en la kosmo – La regiono de GW170814 estas multe pli eta pro la aldona precizeco de uzi tri detektilojn.\n\nPro la peno de la gajnintoj de la Nobel-Premio de ĉi-jare, ni lernis ke paroj de nigraj truoj ekzistaj kaj ke nigraj truoj de tridek sunmasoj troveblas, sed tio nur estas la komenco. Teleskopoj jam estis la okuloj de astronomoj dum jarcentoj, sed nun ili havas ankaŭ orelojn. Per la malaltaj frekvencoj de gravitaj ondoj ni povas observi partojn de la universo kiuj estis kaŝitaj al ni antaŭe kiel nigraj truoj kaj la komenco de la universo mem. La detektiloj nun estas tiom sentemaj ke ili trovis kunfandiĝo de nigraj truoj 1,3 miliardoj da kilometroj for kaj ili eĉ ne jam estas tute pretaj. Inĝenieroj antaŭvidas ke kiam la detektiloj atingas ilian kalkulitan sentemecon, oni povos detekti ĉirkaŭ kvardek gravitajn ondojn jare en regiono kiu enhavas multajn galaksiojn. Kio klaras estas ke ĉi tio ne estos la lasta fojo ke ni aŭdis pri gravitaj ondoj.\n\nMultaj bildoj el cxi tiu afisxo venas de la retpagxo de LIGO: https://www.ligo.caltech.edu/ Courtesy Caltech/MIT/LIGO Laboratory", "author": "Frank van Hertrooij", "categories": ["La Kosmo", "Sciencistoj"], "audio_links": null}
{"url": "https://scivolemo.wordpress.com/2017/10/18/la-naskigo-de-mondernaj-klinikoj-ignaz-semmelweis/", "title": "La naskiĝo de mondernaj klinikoj, Ignaz Semmelweis", "published": "2017-10-18 10:08:11+00:00", "content_text": "Ke oni regule lavu la manojn nuntempe estas kutima scio. Por kuracistoj tio certe veras kaj ni atendas ke ili faru multe pli kiel steriligi la instrumentojn. La fakto ke malsanoj estas disdonataj de mikroorganismoj tamen ne ĉiam estis konata. En la deknaŭa jarcento tio havis tristajn konsekvencojn je la kosto de la vivo de multaj patrinoj, sed eĉ dum ili vidis virinon post virinon morti, kuracistoj ne volis kredi la novajn ekkomprenojn.\n\nIgnaz Semmelweis estis Hungara kuracisto kiu vidis multajn virinojn morti post naski infanon. Ne estis multaj kuracistoj tiutempe, do unu kuracisto havis ofte malsamajn taskojn. Pro tio, ne estis malofta okazaĵo ke kuracisto kiu ĵus distranĉis mortulon, devis helpi virinon akuŝi infanon. Semmelweis detale priskribis la malsanon, kiu nomiĝas “puerpera febro”. La unua fazo estis alta febro de kvardek gradoj, post kio sekvas intensan soifon. Fine purpuraj makuloj ekaperas sur la haŭto kaj plej ofte la virino mortis. Mikroorganismoj jam estis malkovrataj antaŭ sufiĉe longa tempo, sed kuracistoj ne kredis ke ili povis esti kaŭzo de malsanoj, kio donis al ili neniun kialon por pli severajn higienajn regulojn. Semmelweis hipotezis ke steriligitaj instrumentoj kaj bona persona higieno povintus malaltigi la riskojn kaj faris malgrandskalajn eksperimentojn en la lokoj kie li laboris. ^Ignaz Semmelweis\n\nSemmelweis observis du malsamajn klinikojn. Unu el ili havis kuracistojn kaj studantojn kaj en la alia laboris nur akuŝistinoj. Kio surprizis lin estis ke la kliniko en kiu kuracistoj laboris havis mortelcentaĵo de 10% dum la alia havis nur 4%. Virinoj eĉ pli verŝajne travivis se ili naskis la bebon hejme aŭ surstrate. Semmelweis tre detale observis kaj komparis la klinikojn kaj analizis multajn malsamajn faktorojn kiel kiom da homoj laboris sur kvadratmetro kaj la medion. Li vidis tamen ke la teĥnikoj de ambaŭ klinikoj estis preskaŭ tute samaj. Kiam amiko de li akcidente vundiĝis de uzita tranĉilo kaj mortis, la konkludo estis simpla: Kuracistoj kiuj laboris kun mortaj homoj havis ”mortpartikojn” sur la manoj, kiuj povis infekti la sentemajn patrinojn. Li tuj igis la homojn kiuj laboris en la kliniko lavi la manojn kaj la kvanto de virinoj kiuj mortis falis de 10 % al 1%. Ĝi ankoraŭ estas unu el la plej influaj medecinaj ŝanĝiĝoj. ^La mortigxelcentajxoj en klinikoj montras grandan plibonigxon post la enkonduko de manlavado (la dua vertikala linio).\n\nTamen la tiutagaj teorioj estis forte tenataj de kolegoj. Estis pluraj manieroj por ekspliki malsanojn, sed mikroorganismoj ne estas unu el ili. Tion la scienca komunumo diris. Mikroorganismoj ne estis larĝe konataj kaj tiuj kiuj konis ilin certe ne vidis ilin kiel danĝeron. Kiel io tiom eta povus malsanigi homon? Anstataŭe la kredo ke malsanoj venis de malbonaj odoroj estis pli vaste akceptata. Kiam oni loĝis en parto de la urbo kun malbonaj odoroj, oni havis pli grandan ŝancon de malsaniĝi ol kiam oni estis en parto de la urbo kiu pli bone odoris. Cetere la Kristana kredo estis tre grava en tiu tempo kaj regiono. Homoj kredis ke malsanoj estis puno de Dio kaj Dio ne bezonas mikroorganismojn por fari liajn taskojn. Oni povus, eble per iom da fantazio, kompreni kial kuracistoj pensis tiel, influite de ilia propra mondo. Tamen la plej granda problemo estis eble sociala. Doktoroj en Eŭropo estis tre riĉaj, altstatusaj homoj, ĉar kutima homo ne ricevis la ŝancojn por studi medicinojn. Kompreneble ili ja volis helpi homojn, sed ili nepre ne volis aŭdi de eksterlandano ke ili estis malpuraj kaj agis malbone.\n\nSemmelweis estis bona kuracisto, sed li ne bonis je popularigi sian sciencon. Li neniam kapablis disvastigi lian malkovron antaŭ granda publiko kaj eĉ malpli konviki ilin. Lia rekta influo ne estis pli granda ol la lokoj kie li mem laboris. Neniuj estimataj kuracistoj volis kredi lin kaj tio estis granda bato por li mense. Ĉiu morto kiu rezultis de lia febro estis preventebla al li, sed li ne kapablis helpi la viktimojn. Li estis maldungita kaj la leteroj kiujn li verkis kaj sendis al estimataj kuracistoj iĝis pli kaj pli agresemaj. Li eĉ nomis kolegojn ”murdisto”. Kiam li iĝis pli aĝa, liaj mensaj problemoj iĝis pli severaj kaj li ekhavis simptomojn de Alzheimer. Li estis ĵetita en mensan malsanulejon kaj regule batata. Li poste ekhavis sangovundojn kaj mortis en 1865. Ironie estis pro sepso, la disvastiĝado de bakterioj en la sango. Hodiaŭ la situacio ŝanĝiĝis. Semmelweis finfine ricevas la honoron kiun li meritas kaj la plej grava universitato de Hungario estas nomata laŭ li. Ankoraŭ estas kazoj de virinoj kiuj estas infektataj de puerpera febro pro higienaj eraroj aŭ ĉar ili jam havis la bakterion en la korpo antaŭ la nasko. Malgraŭ tio ni vivas en mondo kie gravidaj virinoj preskaŭ ne pensas pri la malsano kaj tio bonas. Finfine, gravideco devas esti ekcitiga tempo, kaj kiel eble malplej timiga. ^La emblemo de la Semmelweis-Universitato en Budapesxto\n\nLa scienco de kuracado estas unu el la malplej facilaj sciencoj pro la granda kvanto de faktoroj kaj kiom malfacilas fari bonajn eksperimentojn. Aliflanke ni ne timu la malfacilaĵojn, pro tio ke la aplikoj estas tre influaj kaj gravaj. Tio estas ekcitiga, sed oni ja estu zorgema kaj la rakonto de puerpera febro povas instrui al ni gravajn lecionojn. Plej klaras ke oni ĉiam agu kiel eble plej hiegiene, sed krom tio oni restu ĉiam objektiva, ĉar sciencaj komprenoj povas ŝanĝiĝi post ĉiu malkovro. Fine, oni neniam estu tro kuraĝa kaj ne pensu ke oni komprenas ion tute. Ĉiam povas esti danĝeroj kiujn oni ne antaŭvidis.", "author": "Frank van Hertrooij", "categories": ["Sciencistoj"], "audio_links": null}
{"url": "https://scivolemo.wordpress.com/2017/10/25/cirkau-la-mondo-sur-nudaj-piedoj/", "title": "Ĉirkaŭ la mondo sur nudaj piedoj", "published": "2017-10-25 12:24:46+00:00", "content_text": "Kiam mi estis infano oni rakontis al mi kial la troglodito estas nomata ”Vintra Reĝo” en la Nederlanda. Laŭ la rakontoj estis kunsido inter ĉiuj birdoj. Ili malkontentis pri tio ke la landbestoj havis reĝon, sed la birdoj ne. Post longa diskuto kiu daŭris tutan tagon, ili decidis ke ili organizus konkurson. Tiu birdo kiu povas flugi plej alte, tiu rajtas nomi sin reĝo. Kiam la sekva mateno la konkurso komenciĝis, ĉiuj birdoj flugis kiel eble plej alte. Ne daŭris longe tamen, ĝis la aglo preterpasis ilin ĉiujn kaj flugis plej alte. ”Jen mi!”, ĝi kriis feliĉe, sed tuj poste eta voĉo sur ĝia dorso kriis ”Jen mi!”. Estis la troglodito kiu petveturis sur la dorso de la aglo kaj tiel estis la plej alta. Laŭ la reguloj la trogloditoo devintus iĝi reĝo, sed neniuj birdoj volis tian birdaĉon kiel reĝo. Ili ĉiuj koleriĝis kaj la troglodito fuĝis al arbo. Ĝi ankoraŭ krias ke ĝi estas la reĝo, sed nur faras tion dum la vintro, kiam la aliaj birdoj estas for. Estas bonŝanca por la troglodito ke birdoj migras, sed kial ili faras tion? Kaj kiuj aliaj bestoj migras? ^La troglodito\n\nEn oktobro aŭ novebro, la malseka sezono komenciĝas sur la Kristnaska insulo. Tiu malsekeco estas bona novaĵo por la Kristnaskinsula ruĝa krabo, kiu povas iĝi pli aktiva sen morti pro sekeco. Milionoj da kraboj forlasas iliajn malhelajn truojn por migri trans la insulo al la oceano. Tiu vojaĝo daŭras ĉirkaŭ semajno. La vojoj sur la insulo havas specialajn barilojn kiuj gvidas la krabojn al tuneloj, por ke ili ne transiru la danĝerajn aŭtovojojn. Tamen kelkaj vojoj ankoraŭ estu fermataj pro la granda kvanto de kraboj. Kutime la virkraboj unue atingas la maron. Ili fosas truojn kiujn ili devas defendi kontraŭ aliaj virkraboj. Poste la krabinoj alvenas kaj amindumas kun la virkraboj. La tasko de la virkraboj estas finita, do ili reiras hejmen, sed la krabinoj restas. Ili atendas ĝis la luno estas en ekzakte la ĝusta pozicio por ke la tajdoj estas ne tro altaj, sed ankaŭ ne maltro. Tiam ili eniras la maron kaj provas teni sin per roko, por ke la ondoj ne forprenu ilin. Ili levas la korpon kaj lasas la akvon forpreni la multajn ovojn kiujn ili tenas sub la korpo. Kelkajn sukcesas en unu fojo, dum kelkaj bezonas tri aŭ kvar. Ĝi estas tre amuza danco por spekti. Aspektas kvazaŭ la krabinoj festas ke ili sukcesis. Ankaŭ la krabinoj foriras kiam ili finis la taskon. La larvoj restas en la akvo dum iom da tempo ĝis ili povas spiri surtere. Tiam ili eliras la maron kaj malrapide kreskas, ĝis ili mem povas kunmigri post kvar aŭ kvin jaroj. ^La Kristnaskinsula ruĝa krabo\n\nLa vivo de kraboj estas tamen nenio kompare al salmoj. Salmoj naskiĝas en etaj riveretoj en montaroj kaj komencas la vivon ankoraŭ tenante parton de la ovo por nutri sin. Post iom da tempo ili iĝas pli grandaj kaj povas zorgi pri si mem. Ili ekhavas malhelajn striojn por kaŝi sin kaj kuraĝas naĝi iomete ene de la fluo en kiu ili naskiĝis. Tiel ili vivas ses monatojn ĝis tri jarojn. Nur dekono de la salmoj atingas la sekvan fazon de iliaj vivoj en kiu ili perdas iliajn striojn kaj ekhavas helan, arĝentan koloron. La ĥemio ene de ilia korpo adaptiĝas al travivi en pli sala medio. Tio preparas ilin por ilia posta vivo en la oceano. La transformiĝo okazas malrapide, sed tio ne gravas, ĉar la salmo havas multe da tempon. Kiam ĝi estas ankoraŭ en la monta rivereto, ĝi aspektas multe kiel ĝiaj striaj samspecianoj, sed ĝi malrapide ŝanĝiĝas ĝis ĝi atingas la oceanon tute hele. En la oceano salmoj loĝas en grupoj dum unu ĝis kvin jaroj. Finfine estas problemo kiam la tempo venas por reprodukti, ĉar salmoj lasas iliajn ovetojn en montaroj. Ili do devas reiri la tutan vojon. Je ĉi tiu periodo en la vivo ili denove ŝanĝiĝas. Kelkaj ekhavas pli grandajn dentojn aŭ la formo de la mandiblo ŝanĝiĝas, sed ĉiuj salmoj ekhavas malpli helan koloron. Salmo scias ekzakte kie ĝi naskiĝis kaj naĝos la tutan vojon reen, eĉ se tio signifas ke ili naĝu pli ol mil kilometrojn aŭ grimpu du kilometrojn. Grimpi monton signifas ke la fiŝo devas naĝi kontraŭ la fluon kaj salti trans kastorajn akvobaraĵojn, ŝtonojn kaj eĉ akvofaletojn. Ne estas bona por la salmo esti en la sensala akvo kaj nur malmultaj salmoj travivas por sekvafoje reprodukti, sed estas por bona celo. ^Pro ilia kvanto, salmoj estas facile kaptataj de ursoj.\n\nUnu tre speciala migranto estas Pantala flavescens. Insektoj kutime ne estas tre migremaj, kvankam ja ekzistas kelkaj kontraŭekzemploj kiel specifaj papilioj kaj libeloj. Ĉi tiu estas troigema tamen kaj tiel iĝis la plej disvastiĝinta libelo sur la mondo. Ĝi vivas sur ĉiu kontinento krom Antarkto, sed maloftas en Eŭropo. Tio verŝajne estas pro tio ke la aero super la Saharo ne taŭgas por libeloj pro ĝia sekeco. Kontraste, ĝi konkeris ĉiujn aliajn kontinentojn sen peno. Pantala flavescens flugas je ĉirkaŭ 5m/s kaj je alteco de 2m super insuloj aŭ 3-4m super kontinentoj. Tion ili eltenas dum horojn sen surteriĝi. La kapablo de longdistanca flugado donas al ili la eblecon rapidege disvastiĝi. Ili estas la plej alte trovitaj flugantaj libeloj je 6200m en la Himalajo kaj la unua specio de libeloj kiu atingis la Bikini atolon post la nukleaj testoj de Usono. Sciencistoj eltrovis ke la libeloj flugas longajn distancojn por reproduktado, kio signifas ke ilia genprovizo estas tutmonda. Ankaŭ ŝajnas ke individuaj libeloj povas transiri la maron inter Barato kaj Afriko. Tio estas granda defio eĉ por pli grandaj bestoj. ^Pantala flavescens\n\nAnkaŭ mamuloj migras. Tio okazas trans la tero, tra la maro kaj tra la aero. La plej spektakla ekzemplo estas la granda migrado de la Serengeti en tiu migrado partoprenas 1,7 milionoj da gnuoj kaj aliaj herbmanĝantaj bestoj kiel zebroj kaj gazeloj. Ekosistemo de 40 mil kvadratkilometroj estas regata de la ĉiujaraj migradvojoj de tiuj bestoj. Ili serĉas pli da herbon kaj pli bonan akvon kaj intertempe naskas infanojn, kiuj tuj kunmarŝu. La rondvojo estas granda risko. 250 mil gnuoj mortas dum la vojo pro elĉerpiĝo, manko de manĝo kaj akvo aŭ pro ĉasado. La plej riska parto de la migrado estas la transiro de la rivero kie la krokodiloj jam atendas. La gnuoj devas kuri tra la akvon kaj havas neniun defendon krom ilia kvanto. La nura strategio estas esperi ke la krokodiloj kaptas vian najbaron anstataŭ vi. Tute malsama speco de mamula migrado estas tiu de balenoj. Multaj grandaj balenoj trovas ilian manĝon en la polusaj regionoj. Tie ili manĝas krilon. Temas pri grandegaj grupoj de etaj krustuloj kiujn la baleno ensuĉas kaj filtras el la akvo. Por iliaj beboj, la polusoj estas tro malvarmaj, do por kreskigi la idojn, balenoj migras al la ekvatoron. Balena migrado dependas de la sezono, do pro tio ke la sezonoj estas inversitaj sur la norda kaj suda partoj de la terglobo, balenoj de la malsamaj polusoj verŝajne ne renkontiĝas. La plej longa migrado inter balenoj kaj mamuloj ĝenerale estas tiu de la griza baleno. Sciencistoj pensis dum longa tempo ke la eta grupo de grizaj balenoj kiuj vivas ĉirkaŭ Rusio estis tute izolita de la grupo kiu vivas ĉirkaŭ Nordameriko, ĝis ili trovis inan balenon kiu migris la tutan vojon de Rusio ĝis Meksiko. Tiu vojo estas pli ol 22 mil km kaj daŭris 172 tagojn. Grizaj balenoj emas naĝi proksime al la marbordo, kie la akvo ne tro profundas. Tio ne ĉiam eblas tamen, kio igas ilin tre vundeblaj, ĉar orkoj pli facile kaptas ilin tiel. Ankaŭ homaj minacoj kiel balenrigardado povas ĝeni la bestojn, pro tio ke la komunikado inter ŝipoj zorgas ke ili povas tre efike trovi la balenoj, kio estas tre streĉiga. Ankaŭ la sonoj de motoroj povas esti ege ĝenaj, ĉar balenoj aŭdas bone. ^Migrantaj gnuoj\n\nKiam oni pensas pri la plej granda mamula migrado, oni eble pensas pri gnuoj en Afriko, aŭ karibuoj en Nordameriko, sed oni forgesas rigardi supren. Ĉiujare en Kasanka Nacia Parko en Zambio, dek milionoj da vespertoj de la specio Eidolon helvum surteriĝas. Ili videblas de oktobro ĝis la mezo de decembro. Foje la tuta ĉielo nigriĝas pro la abundeco de vespertoj. Bedaŭrinde oni ne scias multe pri la la kialoj malantaŭ la migrado, sed ĝi restas vidinda spektaklo kaj bona reklamilo por logi turismon. ^Vesperta migrado, fotita de Chris Meyer (Fonto: kasankanationalpark)\n\nMigrado povas kosti multan energion kaj por multaj bestoj ĝi estas tre riska. Kiel gnuo oni neniam scias ĉu oni atingos la finon de la vojo. Ke bestoj tamen faras ĝin montras ke ĝi ne nur estas ferio, sed vere havas utilon. Bestoj faras ĝin por trovi pli da manĝo aŭ por serĉi sekuran lokon por kreskigi la idojn. Al homoj migrado povas esti leciono pri kiom kompleksaj ekosistemoj estas. Ni devas pripensi tion kiam ni konstruas vojojn tra naturaj regionoj, aŭ kiam ni volas spekti la bestojn sen ĝeni ilin. Kiel ĉiam en scienco oni estu specife zorgema kiam oni ne jam tute komprenas ion, sed se ni estas respektemaj, la birdoj revenos somere kaj ĉiu venkos… krom la troglodito.\n\nSe vi volas vidi la vespertan migradon de pli proksime, videblas filmeto farite de la BBC sur la retpagxo de la nacia parko. Ankaux videblas aldonajn bildojn: http://kasankanationalpark.com/explore/things-to-do-and-see/witness-the-bat-migration/\n\nLa pagxo estas en la Angla, sed la bildoj estas universala lingvo. Por rigardi la filmeton, klaku la verdan butonon kun la teksto ”Watch BBC Bat Migration Footage”.", "author": "Frank van Hertrooij", "categories": ["Bestoj"], "audio_links": null}
{"url": "https://scivolemo.wordpress.com/2017/11/01/la-atmosfero-de-venuso-kaj-distancaj-planedoj-loic-rossi/", "title": "La atmosfero de Venuso kaj distancaj planedoj, Loïc Rossi", "published": "2017-11-01 13:26:27+00:00", "content_text": "Antaŭ iom da tempo, Loïc Rossi instigis novan flamon en la Esperantlingva scienca mondo per sia Jutubkanalo. La planedosciencisto planas krei filmojn pri diversaj temoj ene de sia fako. Dum la hanovena Esperanto-renkontiĝo KKPS en Nederlando mi havis la ŝancon paroli kun li pri scienco, kio rezultis je la jena intervjuo.\n\n^Loïc Rossi\n\nKiel via academia kariero aspektis ĝis nun?\n\n“La plejmulton de mia studo mi faris en Francio. Mi akiris mian mezlernejan diplomon kun scienca fakaro kaj sekvis du jarojn da preparigajn klasojn. Tio estas parto de Franca sistemo kie oni tre intence studas dum du jarojn por poste povi esti akceptata en altstatusa inĝeniera lernejo aŭ ”granda lernejo”. Mia celo estis akceptiĝi en unu el la plej famaj institucioj por fiziko, nome la École normale supérieure. Malgraŭ miaj penoj mi bedaŭrinde ne havis adekvatan nivelon. Anstataŭe mi decidis enskribi ĉe universitato por eniri la trian jaron de fundamenta fiziko. La sekva paŝo estis akiri magistran diplomon. Tian mi akiris en la fako astronomio kaj astrofiziko en la observejo de Parizo. Dum la sekvaj tri jaroj mi komencis tezon pri la nuboj de Venuso, bazite de la mezuroj de la sondilo  ”Venus Express” de la Eŭropa Spaca Agentejo. En tiu periodo mi ekkunlaboris kun mia nuna ĉefino en Delft, kiu poste trovis la monon por dungi min.”\n\nKion vi esploras nuntempe?\n\n“Mi ankoraŭ iomete okupiĝas pri Venuso, pro tio ke mi laboras kun studentoj kaj kolegoj kiuj esploras tiun planedon. Mia fokuso tamen estas la atmosferoj de ekstersunsistemaj planedoj. Mi kreas ciferajn modelojn por la atmosferoj de tersimilaj planedoj. Per tiuj modeloj oni povas simuli la strukturon kaj kunmeton de la atmosferoj de tiuj planedoj. Specife mi interesiĝas pri kiel nuboj polarigas la lumon kiu estas reflektata de la atmosfero. La lumo reflektata per la planedo estas multe pli malhela ol tiu de la stelo. Oni povas kelkfoje distingi la planedon kaj sian stelon per bonega teleskopo, sed tio estas tre malfacila.Pli bonas rigardi la polarigadon de la lumo, ĉar la stelo mem kutime elsendas nepolarigitan lumon. Se oni do vidas periodajn ŝanĝiĝojn de la polarigadon de la lumo, oni povas konkludi ke tiu polarigado estas kaŭzata de planedo. Kiel ekzakte la polarigado ŝanĝiĝas laŭ tempo, indikas precize kiaj gasoj aŭ nuboj troviĝas.”\n\nKial tiu temo logas vin?\n\n“Mi ne ekzakte memoras kiam mi ekinteresiĝis pri astronomio, sed mi ja memoras la unuajn librojn kiujn mi havis pri astronomio. Unu donis tre bonajn informojn pri la diversaj planedoj kaj vere logis min. Ĉio pri la diferencoj inter la planedoj kaj iliaj historioj vere revigis min. Unu jaron mia onklo donacis al mi teleskopon, per kiu mi mem povis fari bazajn observojn. Kompreneble la plej facilaj celoj en la ĉielo estas la planedoj kaj la luno (en planedoscienco oni ne nur studas planedojn, sed ankaŭ objektoj kiuj similas al tio, kiel lunoj kaj asteroidoj). Vidi Jupiteron aŭ la ringojn de Saturno per miaj propaj okuloj estis neforgesebla. Miaj gepatroj povas konfirmi ke jam de mia juneco mi paroladis pri astronomio kaj kiel mi volis studi tion. Mi do estas unu el la malmultaj homoj kiuj povas studi kaj labori pri tio kion ili jam prirevis kiel infano.”\n\nKiuj nesolvitaj demandoj estas aktualaj en via fako?\n\n“Pri Venuso ni havas multajn demandojn pri la dinamikoj de la atmosfero. Temas pri moviĝoj, kiel tiuj de vento. La atmosfero ĉirkaŭiras multe pli rapide ol la planedo mem, kun ventoj de cent metroj sekunde. Ni ankoraŭ ne komprenas kiel tiaj dinamikoj ekaperas. Ankaŭ la klimato de Venuso estas grava temo. Venuso kaj la Tero formiĝis pli-malpli samtempe kaj komence tre similis. Malgraŭ tio, ili tute malsame evoluiĝis. Scii pli pri kiel Venuso ŝanĝiĝis povas instrui al ni pri la historio de nia propra klimato kaj averti nin pri ebla estonteco.\n\nPri ekstersunsistemaj planedoj la ĉefa celo estas trovi planedon simila al la Tero. Por trovi tion, oni unue solvu multajn pli etajn problemojn. Unu el ili estas ke ni pensis antaŭe ke nia sunsistemo estas tre kutima, sed tio ŝanĝiĝis kiam ni trovis multajn sunsistemojn kiuj funkcias tute malsame, ekzemple kun gigantaj planedoj tre proksime al la stelo.”\n\nKiel vi praktikas sciencon ene de Esperantujo?\n\n“Mi havas Jutuban kanalon pri scienco kaj specife astronomio kaj planedoscienco. Krom tio mi estas ano de ISAE , kie mi estas la respondeculo pri la astronomia sekcio. Mi ankoraŭ pripensas kiel funkciigi tion. Mi ankaŭ ŝatus verki artikolojn por la revuo de ISAE. Mi nuntempe verkas artikolon kaj pripensas traduki almenaŭ la unuajn du ĉapitrojn de mia tezo.”\n\nKio instigis vin al krei Esperantlingvan Jutubkanalon?\n\n“Mi volis antaŭenigi sciencon en Esperantujo kaj pli ĝenerale en la lingvo Esperanto. Laŭ mia opinio, Esperanto estas tre taŭga lingvo por scienco. Jam dum longan tempon mi volis fari ion pri scienckomunikado per Jutubo aŭ blogo, sed en la Franca kaj Angla jam estas multaj homoj kiuj faras tion. Restus la ebleco distingi min per propra stilo, sed la fako jam estas sata. Feliĉe la celoj de helpi Esperanton kaj scienckomunikado harmonie kunfandiĝis kaj nun mi estas unu el la unuaj en la kampo.”\n\nKiel, laŭ vi, Esperanto kaj teĥnikaj sciencoj povas helpi unu la alian?\n\n“Esperanto povas helpi sciencon, ĉar kiam mi iras al sciencaj kongresoj, la oficiala lingvo estas la Angla. Same kiel en aliaj fakoj, denaskaj Angleparolantoj havas avantaĝon. Tio specife videblas kiam oni komparas ilin al ekzemple sciencistoj el Azio, kiuj devas multe peni por povi paroli la Anglan. Ankaŭ la kunmetado de vortoj estas tre utila en scienco, ĉar ĝi ebligas enkonduki novajn terminojn kiujn oni ne konis, aŭ kiuj ne jam ekzistas.\n\nFari sciencon kaj verki artikolojn en Esperanto povas montri ke Esperanto estas vera lingvo, kiun oni povas uzi por seriozajn aferojn. Fari sciencon en Esperanto kreas novajn vortojn, librojn, artikolojn, filmetojn ktp. Tio ankaŭ estas varbilo por montri ke la lingvo povas esti uzata por ĉia celo. Tion eĉ sufiĉe da naturaj lingvoj ne povas atingi, ĉar institutoj ne havas intereson aŭ kapablon fari tion.”\n\nĈu vi havas konsilojn aŭ avertojn por junuloj kiuj pripensas teĥnikan karieron?\n\n“Seniluziiĝu pri la karieroj en sciencaj fakoj. Ĉefe pri serĉado en universitatoj. En firmaoj en la privata sektoro eblas, specife se oni estas inĝeniero. Tamen se oni interesiĝas en tre fundamenta temo kiel fiziko aŭ matematiko, oni devas scii ke ekzistas malmultaj eblecoj. Ne ĉiuj novaj doktoroj povas iĝi profesoroj, ĉar ne estas tiu demando. La plejparto do iru en entreprenojn.\n\nSe vi ankoraŭ volas ĉasi tian karieron, certe provu. Ne timu, sed sciu ke trovi laboron en universitato povas esti malfacila. Se oni ankaŭ pretas por eniri firmaon, oni ne havos problemon.”\n\nMi elkore dankas Loïc Rossi pro ties kunlaboro dum tiu ĉi intervjuo. Lerni pri lia fako kaj liaj opinioj rilate al scienco kaj Esperanto estis tre interesa kaj scivoliga. Mi esperas vidi ankoraŭ multe da filmetoj estontece kaj esperas ke mi baldaŭ revidos lin. Por vidi pli de Loïc Rossi, certe vizitu lian Jutuban kanalon aŭ profesian retpaĝon, kies ligiloj troviĝas sube.\n\nJutubo: https://www.youtube.com/channel/UCSE4dWlC9CWL4TEdqnaAEww\n\nHejmpaĝo http://loic.cg.rossi.gitlab.io/", "author": "Frank van Hertrooij", "categories": ["La Kosmo", "Sciencistoj"], "audio_links": null}
{"url": "https://scivolemo.wordpress.com/2017/11/08/kiam-la-oceano-ekbrilas/", "title": "Kiam la oceano ekbrilas", "published": "2017-11-08 09:58:10+00:00", "content_text": "Esenca por ĉiu romantika filmo estas unua kiso. La ĉefkarakteroj promenas ekstere dum bela nokto kaj kisas unu la alian sub la lumetoj de centoj da lampiredoj. Aspektas kvazaŭ la etaj insektoj briligis siajn lumetojn nur por la amparo, sed la vera romantiko nur videblas kiam oni rigardas de proksime. La lumoj venas de la virlampiredoj, kiuj havas tre specifan ritmon de moviĝoj kaj ekbriloj. Ili rekoneblas, ĉar la danco malsamas por ĉiuj specioj. La inoj sidas sur la branĉoj de proksimaj plantoj kaj reagas per sendi flava-verdan lumsignalon reen kelkajn sekundojn poste. Ŝi elektas la vireton kun la plej hela lumo kaj taŭga ritmosenco. Tiel ŝi povas esti certa pri tio ke sia partnero estas sana kaj havas multan energion. La vireto alproksimiĝas kaj denove dancas, post kio li estas invitita por reprodukti. Kion la virlampiredo bedaŭrinde ne rimarkis, estis ke li flugis al la malĝusta lumo la tutan tempon. Je la fino de lia vojo li trovis la buŝon de lampiredo el la genro photuris , kiu lerte imitas la lumon de aliaj specioj por logi viretojn kaj manĝi ilin. La amparo ne pensu pri tio nun, sed tia ja estas la mondo de bioluminesko.\n\n^ Photinus pyralis\n\nNe nur insektoj povas ekbrili. En multaj lokoj oni povas trovi brilantajn fungojn. Ekzistas okdek specioj kaj ĉiuj vivas de ligno. La fungoj produktas verdan lumon kun ondolongoj inter 520 kaj 530nm, kio igas ilian aspekton eĉ pli mistera ol tiu de kutimaj fungoj. Oni ne certas pri kial fungoj elspezus energion kreante lumon, sed sciencistoj havas ideojn pri tio. Povas esti ke la lumo logas bestojn en la malhelo, kiuj povus helpi la fungojn disvastigi sporojn. Ankaŭ eblas ke la ĥemia reago kiu produktas la lumon helpas la fungon forigi la nedeziritajn produktojn de la digestado de ligno. Kio ja iĝis klara estas ke la meĥanismo kiu kreas la lumon sufiĉe similas al tiu kiun lampiredoj uzas.\n\n^ Panellus stipticus . Fungoj produktas same multe da lumo kiel bestoj, sed brilas malpli hele kaj pli konstante. Por kapti ĉi tiom da lumo, ĉi tiu foto estis kreata per lumkapto de 517 sekundoj.\n\nEstas klare ke lampiredoj estas majstroj de brilado, sed kiel ili kapablas fari tion? La sekreto estas tre ruza ĥemia reago. En la malantaŭo de la besto troviĝas molekuloj, kiuj nomiĝas ”luciferino”. Tiu ĥemiaĵo povas reagi kun oksigeno kaj ATP, molekulo kiu estas uzata por konservi energion en ĉeloj. La reago iras tre malrapide, krom se oni aldonas la enzimon ”luciferazo”. Luciferino kaj luciferazo ne estas specifaj molekuloj, sed kategorioj de molekuloj. Lampiridoj uzas specifajn molekulojn el tiuj kategorioj, sed aliaj organismoj uzas aliajn kombinojn. La rezulto de tio estas malsamaj koloroj de lumo. Pro tio ke la ĥemia reago produktas lumon tiom efike, preskaŭ 100% de la energio estas transformata al lumo. Tio estas multege pli ol ampolo, kiu transformas 5% de la energio al lumo kaj la reston al varmo. Pro tio, oni nomas la lumon produktita de bioluminesko ”malvarma lumo”.\n\n^La maldekstra molekulo kaŭzas biolumineskon en lampiredoj kaj la dekstra en fungoj. Kvankam la molekuloj aspektas tre malsamaj, ili ambaŭ estas ekzemploj de luciferino.\n\nLa kontinenta vivo havas kelkajn belegajn ekzemplojn de bioluminesko, sed ili nur estas ekceptoj. Pro tio ke bestoj povas vivi je ĉiuj profundecoj kaj pro iliaj gigantecoj, oceanoj enhavas pli ol 90% el la lokoj taŭgaj por vivo. Ili ankaŭ enhavis loĝantojn dum preskaŭ la tuta historio de la tero, kio signifas ke marbestoj havis multe pli da tempo por eksperimenti. Pro tio ankaŭ la plejparto de biolumineskaj organismoj troveblas en la maro. Oni ne bezonas plonĝi profunde por rimarki tion. Jam duona jarcento antaŭ la naskiĝo de Kristo, la Greka ŝipisto kaj filozofo Anaksimeno miris ke kiam li remis, la remiloj fojfoje ekbrilis bluverde kiam ili puŝis la akvon. Post du mil jaroj, esploroj kun mikroskopo montris kiu kulpis. La spektaklo estis kaŭzata de Noctiluca scintillans , Noctiluca miliaris kaj Pyrocystis noctiluca , algoj kiuj profitas de bioluminesko.\n\n^La akvo en tiu ĉi haveno brilas blue pro bliolumineskaj algoj.\n\nLa strategio malantaŭ la bioluminesko de ĉi tiuj organismoj estas interesa. Ŝajnas kontraŭintuitiva ke organismo kiu tro etas por fuĝi ne kaŝas sin pli bone. Kompreneble ne estas tiom simple. La algoj elsendas lumon kiam ajn ili estas ĝenataj, ĉar tio povas signifi ke predanto estas proksima. Pli grandaj predantoj kiel fiŝoj kiuj vidas la lumon estas avertataj kaj alproksimiĝas. Tiam ili povas forĉasi aŭ kapti la malamikojn kaj savi la mikroorganismojn. Kiam la akvo enhavas ege multe da nutraĵoj, oni povas detekti la lumon per satelitoj. Tiuj datumoj estas uzataj por studi la direkton de marfluoj kaj nutraĵoj. La kromefiko estas tre bela vido.\n\nAliflanke bioluminesko estas kiel glacimonto. La plejparto troveblas sub la surfaco. La supraj 200m de la oceanoj estas la luma zono. Tie fotosintezo eblas, sed pli profunde ol 40m tio jam iĝas malfacila. Tamen la tuta luma zono estas konsiderata la oksigena fabriko de la oceanoj. Inter 250 kaj 1000m profunde, lumo ankoraŭ detekteblas, sed la kvanto draste malaltiĝis. Sub tiu tavolo estas la senluma zono, kie vivas bestoj kiuj neniam vidis la sunon. La nura sparko kiu restas estas la lumo produktita de bestoj. Profundaj amasoj de akvo havas la kvaliton ke lumo interagas kun la akvomolekuloj kaj ŝanĝas sian direkton, aŭ absorbiĝas. Tio okazas unue kun la plej longaj ondolongoj. Pli profunde ol dek metroj, ruĝa lumo estas filtrita kaj ju pli profunde oni iras, des pli da kolora riĉeco la mondo perdas. Plej profunde eĉ verda lumo malaperas kaj restas nur blua lumo kiu malrapide iĝas malpli intensa ĝis ankaŭ ĝi malaperas. Se bestoj volas ke ilia lumo estu kiel eble plej efika, ili do produktu bluan lumon, por ke ĝi estu videbla de kiel eble plej longa distanco. Blua lumo eĉ funkcias tiom multe pli bone, ke 90% el la biologie produktata lumo estas blua.\n\n^ Ĉi tiu diagramo montras kiom profunde lumo de malsamaj koloroj trairas en malferma oceano (maldekstre) kaj ĉe la marbordo (dekstre).\n\nEstas klare ke blua lumo plej bonas por esti vidata, sed kial oni volus tion? Ŝajnus multe pli logike se bestoj uzus la malhelon al sia avantaĝo por kaŝi sin. Se neniu brilus tamen, neniu vidus ion ajn. Oni ne povus trovi partnerojn aŭ manĝon kaj finfine ĉiuj mortus. Estas do plej bone por ĉiuj se ĉiuj bestoj brilas. Unu el la plej bonaj ekzemploj de fiŝo el la profundo estas la Ceratiidae . Ĉi tiuj fiŝoj troveblas en la senluma zono kaj aspektas inferaj. La plej granda parto de la ineto estas kapo kun granda buŝo kaj dentoj. La stomako povas streĉiĝi por enhavi bestojn kiuj pli grandas ol la fiŝo mem. El la dorso kreskas longa ŝnuro, kies pinto enhavas biolumineskajn bakteriojn. La fiŝo movas la lumeton kaj esperas ke aliaj bestoj kredas ke ĝi estas pli eta fiŝo. Ili alproksimiĝas por manĝi ĝin, post kio la fiŝo mordas. Tiel la fiŝo ne bezonas elspezi valoregan energion por ĉasado. La viretoj aspektas tute malsame. Ili ne kapablas manĝi kaj kiam ili eliras el la ovo, ili tuj ekserĉas inon. Renkontiĝoj inter la fiŝoj estas tre maloftaj, do ili ne povas esti kritikemaj. Kiam la virfiŝeto, kiu estas nur kelkaj centimetroj granda, vidas la multe pli grandan fiŝinon, li mordas ŝin. La vireto produktas enzimojn kiuj kunfandigas la du korpojn. Tiel la vireto iĝas parasito kiu vivas de la fiŝino. Ne estas malavantaĝo por la fiŝino tamen, kiu povas atendi ĝis ŝi pretas por produkti ovon. Tiel certe ĉeestos vireto por reprodukti.\n\n^Kelkaj reprezentantoj de la Ceratiidae\n\nOni ankaŭ povas brili sen esti vidata. Ekzistas fiŝoj en la familio de Stomiidae kiuj havas tiun kapablon. Pro tio ke granda plejmulto de la biologie produktata lumo estas blua, la plejparto de bestoj kiuj loĝas tiom profunde nur kapablas vidi bluajn kolorojn. Kelkaj fiŝoj en tiu ĉi familio produktas du kolorojn de lumo tamen. La ŝnuro sub la mentono funkcias simile al tiu de la Ceratiidae , sed malantaŭ la okuloj, ili havas aldonan fonton de lumo. En eta organo ili havas bakteriojn kiuj produktas bluan lumon, sed la vojo eksteren estas blokita de filtrilo. Tiu filtrilo absorbas la energion de la blua lumo kaj elsendas ruĝan lumon. Tio ebligas sekretan komunikadon kun samspecianoj kaj helpas kiam la fiŝo serĉas manĝon. La ruĝa lumo videbligas la predon, sed ĝi ne scias ke ĝi estas vidata. Kiam ĝi detektis la predon, la fiŝo povas surprizataki. La predo neniam scios kiu mordis.\n\nBioluminesko estas unu el la plej mirindaj kapabloj kiujn organismoj povas havi. Lampiredoj estas nur unu ekzemplo el abundeco da brilantaj organismoj. Kio videblas estas ke vivo povas adapti sin al la plej strangaj medioj kaj ekhavi la plej strangajn formojn, se naturo petas tion de ili. La fenomeno ne estas nur bela por spektanto. Kiam oni faras genetikajn eksperimentojn, oni aldonas genojn por bioluminesko al la ŝanĝita DNA. Tiel oni povas vidi ekzakte kiuj ĉeloj estas modifitaj. La moralo estas ke ni povas ankoraŭ lerni multe de la naturo kaj ke la naturo povas helpi nin. Indas protekti ĝin kaj miri pri ĝi kaj eble la naturo igos niajn vivojn iomete pli luma.", "author": "Frank van Hertrooij", "categories": ["Bestoj", "Ĥemio"], "audio_links": null}
{"url": "https://scivolemo.wordpress.com/2017/11/15/nia-grumblema-tero-kaj-kiel-gi-evoluas/", "title": "Nia grumblema Tero kaj kiel ĝi evoluas", "published": "2017-11-15 08:57:39+00:00", "content_text": "La Tero estas kiel neniu alia mondo en nia sunsistemo. Ĝi estas la sola planedo kun oceanoj da likva akvo sur la surfaco. Ĝi havas montojn kaj valojn, marojn, dezertojn kaj glacion. Tiu grandega diverseco estas plejparte la rezulto de geologiaj faktoroj. Kontinentoj ĉiam moviĝas kaj interagas, kio influas kiel ili aspektas. Novaj montoj blokas nubojn kaj la pozicio de la kontinentoj influas marfluojn, kiuj dividas la sunan varmon trans la Tero. Ni multe alkutimiĝis al tiuj konoj, kaj instruas ilin ĉie en la mondo, sed antaŭ cent jaroj, sciencistoj ankoraŭ primokis la ideon.\n\nLa nomo Alfred Lothar Wegener estas por ĉiam ligita al la evoluo de la surfaco. Li estis Germana sciencisto kun multaj talentoj, nome astronomio, meteorologio kaj geologio. Dum longa parto de sia profesia vivo, li esploris Gronlandon kaj kreis stacion por mezuri la veteron en la ekstrema medio. Li vojaĝis tien plurajn fojojn, ĝis li reiris por instrui en la universitato. Ŝajnas ke liaj lecionoj estis tre popularaj, pro tio ke li bone kapablis klarigi malfacilajn temojn simple. Malgraŭ tio ke li estis bonega meteorologo, lia plej influa malkovro estis en la fako de geologio. Kiam li rigardis mapon de la mondo en 1910, Li rimarkis ke la okcidenta marbordo de Afriko preskaŭ perfekte taŭgas kontraŭ la orienta marbordo de Ameriko. Estis kvazaŭ la du estis puzlopecoj de pli granda kontinento. Wegener ne estis la unua persono kiu rimarkis la similecon inter la marbordoj de malsamaj kontinentoj, sed li ja estis la unua, kiu liveris sciencajn pruvojn.\n\nOni povas trovi fosiliojn de la samaj bestoj en malsamaj kontinentoj, kvankam tiuj bestoj neniel povintus transiri oceanon. Tio indikas ke iam la kontinentoj estis konektitaj per tero.\n\nOni povas trovi rokojn en Afriko kaj Sud-Ameriko kiuj havas la saman aĝon kaj la samajn kvalitojn, kio montras ke ili havas la saman fonton.\n\nKarbo formiĝas el organika materialo sub alta premo, sed tiu proceso nur eblas en varmaj klimatoj. Malgraŭ tio, Antarktio ja havas karbon, kio montras ke tiu kontinento iam troviĝis pli proksime al la ekvatoro.\n\nLa pruvoj kiujn li ofertis estis bonaj, sed granda plejparto el siaj kolegoj ne kredis lin. Tio estis plejparte pro tio ke Wegener ne kapablis elpensi bonan meĥanismon por klarigi kio movas la kontinentojn. Li ja elpensis ke la fenomeno povus esti konsekvenco de tajdaj fortoj, aŭ de centrifugaj fortoj, sed tiuj meĥanismoj ne estas kredeblaj. En 1960, post dekjaroj, la scienca komunumo finfine akceptis la ideojn de kontinenta ŝoviĝo kaj antikva superkontinento, sed Wegener ne povis ĝui tion. Li mortis en 1930 en Gronlando pro koratako, kiam li vojaĝis inter du sciencaj stacioj.\n\n^Laŭ Wegener, trovi fosiliojn de la samaj landorganismoj sur malsamaj kontinentoj nur eblas se tiuj kontinentoj estis pli proksimaj pasintece.\n\nWegener neniam eltrovis ekzakte kial la kontinentoj moviĝas, sed nun ni scias ke tio estas la rezulto de multaj faktoroj. Kiam la Tero formiĝis, ĝi estis tre varma kaj konstante bombardata de aliaj objektoj. La surfaco estis oceano de fandiĝantaj rokoj kaj kvankam maldika krusto provis formiĝi, ĝi tuj fandiĝis post la sekva meteorito. Post longa periodo da kosma perforto, la sunsistemo komenciĝis trankviliĝi. Tiam la krusto havis ŝancon por malvarmiĝi kaj rapide kreskis. Finfine la surfaco estis sufiĉe malvarma por surhavi akvon. Unue ne estis grandaj altecdiferencoj sur la tero, do preskaŭ la tuto de la planedo estis subakvigita. Nur ekzistis etaj videblaj insuloj en giganta oceano. Tio ne estis la fino tamen. La krusto estis ankoraŭ juna kaj kuŝis sur varmega profundo.\n\n^La Terkrusto (6) estas relative tre maldika. Ĝi kompareblas al la ŝelo de pomo.\n\nLa Tero enhavas tri ĉefajn tavolojn: la kerno, mantelo kaj krusto. La parte fandita kerno konsistas el varmegaj metaloj kaj la mantelo el roko kiu ne estas likva, sed pro la alta temperaturo kaj premo ja estas facile deformebla. La altaj temperaturoj pli profunde en la Tero estas parte konservitaj de ĝia varma komenco kaj parte estas la rezulto de la defalo de radioaktivaj elementoj. Tiu energio devas iri ien, kio kaŭzas fluojn ene de la Tero. Varma materialo volas iri supren, pro tio ke ĝi estas malpli densa ol siaj ĉirkaŭaĵoj. Pli supre la temperaturoj estas malpli altaj kaj la materialo iras profunden denove. Tio kaŭzas rondirojn de materialo kaj energio sub la krusto. Tiu moviĝo tiras la kruston en diversajn direktojn. La rezulto estas grandaj tektonikaj platoj (Tektoniko venas de la Greka vorto por konstrui. En geologio ĝi referas al la konstruiĝo de la surfaco), kiuj moviĝas kaj interagas. Kiam du platoj moviĝas disen, la varmega ŝtono el la mantelo iras supren kaj malvarmiĝas pro la akvo. Tiel nova krusto estas kreata. En aliaj lokoj oceana plato renkontas kontinenton kaj estas puŝita sub ĝin, aŭ du maraj platoj renkontiĝas kaj batalas pri kiu iras suben, sed kontinentaj platoj ĉiam venkas oceanajn platojn. Ke tiu meĥanismo funkcias estis pruvita kiam oni malkovris longan suboceanan montaron kiu komenciĝas kelkajn centojn da kilometroj for de la norda Poluso, iras suben rekte tra islando kaj finiĝas proksime al Antarktio. Ĝi estas la plej longa montaro de la mondo kaj nomiĝas la Mezatlantika Dorso. Tamen la maniero per kiu ĝi formiĝis estas la malo de tiu de kontinentaj montoj. Tiuj kreiĝas kiam du kontinentaj platoj renkontiĝas kaj premas la rokojn kune. Ekzemplo de tio estas la Himalajo, kiu estas la rezulto de interagoj inter la Eŭroazia kaj Hindia plato. La kontinentoj do influiĝas de la fluoj en la mantelo, sed ili parte regas sian propran sorton. Ekzistas platoj kiuj pli rapide moviĝas ol la mantelo sub ili. Ekzemplo de tio estas la plato Nazca, oceana plato kiu ŝoviĝas sub Sud-Amerikon kaj tiel kreas la Andoj. La parto de la plato kiu jam ŝoviĝis suben kuntiras la reston de la plato, kio igas ĝin plirapidiĝi. Aliflanke ĝi ankaŭ blokas la fluon de la mantelo sub ĝi kaj puŝas la varmegan rokon suben. Tiuj efikoj kombine kaŭzas ke la plato moviĝas 10cm jare, dum la mantelo fluas nur 5cm jare.\n\n^La limoj de tektonikaj platoj\n\nOni ne nur povas detekti platlimojn surbaze de submaraj montaroj. La limoj de platoj estas tiom forte ligitaj al katastrofoj, ke oni povas trovi ilin simple per desegni la lokojn de vulkanoj kaj tertremoj sur mapon. Tertremoj povas okazi en la mezo de kontinento, sed 95% el ili okazas ĉirkaŭ faŭlto, kie du tektonikaj platoj frotas unu la alian. Kutime tiu frotado okazas tre malrapide kaj kaŭzas nur etajn tremojn kiujn oni apenaŭ sentas. En aliaj kazoj la platoj fiksiĝas kaj ne plu povas moviĝi. La premo grandiĝas ĝis unu el la platoj ne plu eltenas. Tiam la plato rompiĝas, kio liberigas multe da energio. Tio kaŭzas fortegajn tertremojn kun multe da damaĝo. Okazas ofte ke tiuj tertremoj okazas en la maro, kio povas kaŭzi tre altajn ondojn, kiuj nomiĝas cunamoj. Cunamoj kaj fortaj tertremoj estas relative oftaj ĉirkaŭ la tuta Pacifiko, specife ĉe la Azia flanko. La rondo, kiu komenciĝas en Aŭstralio, iras laŭ Azio al Ameriko, havas 452 vulkanojn, el kiuj 128 estas aktivaj kaj 62 estas konsiderataj danĝeraj. Tial la randoj de la Pacifika plato ankaŭ estas nomataj la ”Pacifika fajra rondo”.\n\n^Ĉi tiu mapo montras kie sur la mondo vulkanoj troviĝas. Oni vidas ke multaj ĉirkaŭas la Pacifikon.\n\nPlatotektoniko sendube estas la ĉefa faktoro kiu influas la geologion de la Tero, sed en nia sunsistemo estas multaj aliaj mondoj. La kvar planedoj kiuj estas plej proksimaj al la Suno estas rokaj. La planedoj en la eksteraj regionoj de la sunsistemo konsistas pleje el gaso kaj glacio kaj funkcias tute malsame ol la Tero. El la plej proksimaj planedoj, Merkuro estas malplej interesa. Ĝi estas tre eta kaj tro rapide malvarmiĝis por esti geologie aktiva. Ankaŭ Marso ne montras multan aktivecon. Ĝia plej granda vulkano, Olympus Mons, estas kun pli ol 25km la plej alta monto en la sunsistemo, sed ĝi kaj ĉiuj aliaj vulkanoj de Marso estas jam dum longa tempo mortaj. Olympus Mons ne estas la konsekvenco de platotektoniko, ĉar Marso ne havas platojn. Anstataŭe, la vulkano naskiĝis same kiel tiuj de Havajo. Varmaj punktoj en la Termantelo foje erupcias kaj formas vulkanajn insulojn, sed la moviĝo de la krusto forpuŝas la insulojn de la punkto, kio mortigas la vulkanojn. Sur Marso la krusto ne moviĝas, kio donis al la vulkano milionojn da jaroj por kreski. Ankaŭ Venuso havas geologian historion. La planedo provis ekiigi platotektonikon, sed ne sukcesis, pro tio ke la krusto estis tro dika. Venuso ja havas vulkanojn kaj lafofluojn. Tre interesa diferenco estas ke kontraste al la Tero, kiu havas ŝtonojn el ĉiuj epokoj, la tuto de la Venusa surfaco estas same aĝa. La konkludo estas ke antaŭ 500 milionoj da jaroj, la tuta surfaco de Venuso estis renovigita. Venuso estas ankaŭ la planedoj kun plej da vulkanoj. El la 1600 la plejparto estas morta tamen.\n\n^Olympus Mons, la plej alta vulkano en la sunsistemo. Ĝi estas tre alta, sed la deklivo estas tiom malakra ke oni povus grimpi ĝin sen eĉ rimarki tion.\n\n^La bazo de la vulkano estas multe pli granda ol la alteco. Ĉi tie la grando de Olympus Mons estas komparata al tiu de Francio.\n\nKvankam la ekstera parto de la sunsistemo ne havas rokajn planedojn, ĝi ja povas esti interesa al geologoj. La lunoj de foraj planedoj estas multe pli aktivaj ol ili ŝajnas. Unu ekzemplo estas Titano, la plej granda luno de Saturno kaj la sola luno kun densa atmosfero. Kiam la Cassini-sondilo vizitis la lunon, ĝi eltrovis multon pri la geologio, kiu similas al tiu de juna Tero. La plej granda diferenco inter Titano kaj la Tero estas la temperaturo. Ĝi estas multe tro malvarma por subteni likvan kernon, sed sciencistoj kredas ke la surfaco povas tamen resti aktiva per glaciaj vulkanoj, kiuj funkcias per akvo kaj amoniako anstataŭ lafo. Ankaŭ aliaj lunoj en la sunsistemo montras signojn de subteni glaciajn vulkanojn. Tamen la manko de sunlumo ne signifas ke foraj mondoj nepre estu glaciaj. La gravito de grandaj planedoj streĉas la rokojn ene de la lunoj, kio varmigas ilin. Tiu varmo sufiĉas por subteni oceanojn da likva akva akvo sub la surfaco de la lunoj. Oni pensas eĉ ke Eŭropo, luno de Jupitero, havas multe pli da likva akvo ol la tuta Tero. Sur Io, la luno kiu plej proksime ĉirkaŭiras Jupiteron, la tajdaj efikoj estas tiom fortaj, ke la luno povas subteni lafajn vulkanojn. La lafo konstante renovigas la surfacon, kio kaŭzas ke oni ne vidas la ŝpurojn de pasintecaj meteoritoj. La luno havas pli ol 400 aktivajn vulkanojn, sur surfaco kiu estas malpli vasta ol centono de tiu de la Tero. Ĝi sendube meritas la titolon de plej aktiva astro en la sunsistemo.\n\n^Io, unu el la kvar grandaj lunoj de Jupitero, havas pli ol 400 aktivajn vulkanojn. Tio igas ĝin geologie la plej aktiva astro en la sunsistemo.\n\nLa Tero ne estus sama sen tektoniko kaj kvankam la ŝanĝiĝoj ŝajnas ignoreble etaj dum homa vivo, ili estas drastaj kompare al la vivo de la Tero. Platotektoniko decidis kiel la surfaco de la Tero aspektu dum miliardoj da jaroj kaj ebligis vivon, sed kvankam ĝi donis komfortajn kontinentojn kiel loĝlokon, ĝi restas senkompata. Oni neniam scias kie la sekva katastrofo okazos. Gravas ke ni respektu la Teron kaj provu kompreni ĝin, por ke ni povu kiel eble plej longe ĝui ĝin.", "author": "Frank van Hertrooij", "categories": ["La Kosmo", "La Tero", "Sciencistoj"], "audio_links": null}
{"url": "https://scivolemo.wordpress.com/2017/11/22/la-tiktakado-kiu-gvidis-sciencan-revolucion-christiaan-huygens/", "title": "La tiktakado kiu gvidis sciencan revolucion, Christiaan Huygens", "published": "2017-11-22 09:53:06+00:00", "content_text": "La Libro “Frankenŝtejno” (Frankenstein), verkita de la Angla verkistino Mary Shelley en la jaro 1816, estas ofte taksata la unua sciencfikcia rakonto. Kvankam ŝia libro ja iĝis la fundamento por tute nova ĝenro, pli ol jarcento antaŭe, iu alia jam finis sian manuskripton. Temas pri la libro ”Cosmotheoros”, kiun Christiaan Huygens verkis por sia frato kaj finis dum la lastaj jaroj de sia vivo en 1695. La teksto ne temas pri freneza sciencisto, kiu kreas vivon el morto, sed pri la plej granda pasio de Huygens: la kosmo. Laŭ siaj propraj observoj kaj tiuj de aliaj astronomoj, li priskribis siajn ideojn pri la strukturo de la kosmo kaj parolas multe pri la enloĝantoj de aliaj planedoj. Li parolas pri tio ke la Tero estas planedo kiel la aliaj en ĉielo kaj diras ke la aliaj planedoj havas bestojn kaj plantojn kaj ke kelkaj el tiuj bestoj povas pensi racie. Huygens ne povintus scii ke kompleksa vivo ne povas ekzisti en la resto de la sunsistemo. Pruvi tion kostis jarcentojn kaj ege kompleksan modernan teĥnologion. Malgraŭ tio, li ja aldonis valorajn konojn en pluraj fakoj, nome matematiko, fiziko, astronomio kaj eĉ muziko. Tio estas parto pro lia nepriskribebla talento, kiun li jam montris ekde juna aĝo kaj parte pro la politika situacio dum lia vivo kaj la familia medio en kiu li kreskis.\n\n^Christiaan Huygens mem\n\nChristiaan Huygens vivis dum la Ora Jarcento de la tiama Respubliko de la Sep Unuiĝintaj Provincoj (Nederlando). Li naskiĝis en 1629 en Hago kaj mortis en 1695 en la sama urbo. Tiutempe, la Respubliko estis mondestra potenco kaj ege riĉa. Tiu riĉeco estis la rezulto de la bonŝanca loko de la lando, novaj ideoj pri ekonomio kaj kolonia imperio, sed ankaŭ kiam temas pri aliaj kvalitoj la lando floris. La manko de politika aŭ religia estro igis la riĉajn komercantojn la plej gravaj klientoj por artistoj, kio donis multe da libereco kaj komerco al pentristoj.  La libereco de religio kaj manko de cenzuro logis multajn fuĝintojn, inter kiuj estis multe da talento, kaj ebligis liberan sciencan interkomunikadon. Pluraj universitatoj estis fonditaj kaj sciencistoj eltrovis novajn instrumentojn, interalie por ŝipistoj, kaj fundamentajn teoriojn pri natursciencoj. Mallonge dirite, ĝi estis la perfekta medio por kreskigi Huygens al lia plena potenco.\n\n^La patro de Christiaan Huygens kun siaj kvin gefiloj\n\nHuygens estis bonŝanca pro sia familia medio. Li naskiĝis kiel la dua filo de konata poeto kaj diplomato. Lia familio estis altstatusa kaj riĉa, kio ebligis al la kvin gefiloj havi senzorgan infanecon kun multe da spaco por kreski. La familio parolis France kaj Latine hejme por prepari la filojn por iĝi diplomatoj kaj ebligis al ili studi arton, muzikon kaj sciencon. Jam kiel infano Huygens plej ŝatis matematikon kaj lia patro subtenis lin per forĝi kontakton kun gravaj matematikistoj kaj filozofoj. En 1647 la Franca filozofo kaj sciencisto Mersenne skribis ke, se li tiel daŭrigus, povus enombrigi Arkimedon. Huygens studis matematikon kaj leĝojn en Lejdeno kaj finis siajn studojn en Breda, sed li poste loĝis dum periodoj en Anglio, kie li iĝis membro de la ĵus fondita Royal Institution, kaj Francio kie li havis gravan pozicion en la Académie Royal des Sciences. Ankaŭ kiam Francio komencis militon kontraŭ la Respubliko, Huygens restis en Francio, pro tio ke li taksis sin ekster la politiko. La finon de sia vivo, Huygens loĝis en lia urbo de naskiĝo.\n\nDum la deksepa jarcento dum kiu Huygens vivis estis scienca revolucio al kiu li multe kontribuis. Multaj el tiuj malkovroj estis meĥanikaj. Por astronomia esplorado kaj transmaraj vojaĝoj oni bezonis tre precizajn horloĝojn, sed oni havis neniun meĥanismon por igi la horloĝojn tiktaki je konstanta ritmo. Huygens pensis multe pri la moviĝoj de pendoloj kaj elpensis kiel tiuj povus helpi. Li priskribis ke la periodo kiun pendolo bezonas por iri tien kaj reen estas konstanta, sendepende de kiom da forto oni uzas por ekmovi ĝin. La longo de tiu periodo nur dependas de la longo de la pendolo kaj la gravita forto. Tiu malkovro ne nur havis praktikajn utilojn, sed ankaŭ ege gravis por fundamenta fiziko. La formulo por la periodo de pendolo estas la plej malnova formulo en fiziko. Huygens vidis ke la mondo ĉirkaŭ ni estas malpli hazarda ol ĝi aspektas kaj multe pli ol liaj antaŭuloj li provis matematikigi ĝin. Li priskribis la naturon pere de simpla algebra ekvacio kaj tiel kreis unu el la plej gravaj iloj kiujn fizikistoj havas. Pro tiu kialo, oni povus nomi Huygens la unuan teorian fizikiston.\n\n^La meĥanismo de la pendola horloĝo kiel Huygens elpensis ĝin\n\nAlian meĥanikan malkovron li faris kiam li loĝis en Francio. La reĝo petis lin elpensi manieron por igi la fontanojn de la reĝdomo spruĉigi akvon. Li elpensis ke oni povus eksplodigi pulvon en tubo kaj uzi tion por movi piŝton. Aliulo poste kombinis tion kun vaporo por krei la vapormaŝinon, kiu estis la fundamento de la industria revolucio.\n\nLia plej granda pasio tamen, estis astronomio. Jam kiam li estis juna li kreis teleskopon de kvar metroj kun lia frato. Ili ankaŭ kreis siajn proprajn lenzojn per tre bone prilabori la surfacon de vitro per sablo por forigi materialon. Poste Huygens konstruis la unua sentuba teleskopo, de 66 metroj. Se ĝi havintus tubon, ĝi verŝajne ne povus subteni sian propran pezon. Pere de liaj akraj instrumentoj li kapablis fari multajn malkovrojn. Gravaj ekzemploj estas la plej granda luno de Saturno (kiun oni nomis Titano poste), glacio sur Marso kaj solvi la misterion pri la strukturo ĉirkaŭ Saturno. Antaŭaj astronomoj jam divenis ke la objektoj estis grandaj diskoj aŭ ”oreloj” ĉirkaŭ la planedo, sed Huygens malkovris ke li rigardis ringon kiu ĉirkaŭiras la tutan planedon sen tuŝi ĝin. Finfine li ankaŭ aplikis la matematikon kiun li eltrovis por priskribi liajn astronomiajn malkovrojn, kio donis al li avantaĝo kontraste al antaŭaj astronomoj.\n\n^Per pli kaj pli bonaj teleskopoj, Huygens povis vidi novajn detalojn kiuj neniu vidis antaŭe, kiel luno de Saturno kaj detaloj sur la surfaco de Marso kaj la Luno.\n\nKompreneble Huygens faris multe pli da malkovroj, kiel la unuajn paŝojn al infinitezima kalkulo (kvankam li laboris multe pli geometrie ol Leibniz kaj Newton), novan muzikteorion kiel sistemo kie okto enhavas 31 malsamajn tonojn kaj la teorio kiu priskribas lumon kiel ondon, kiu poste iĝis grava parta de la moderna kvantuma meĥaniko. Li eĉ pensis pri ekstertera vivo kaj ekstersunsistemaj planedoj, kvankam li ne havis la ilojn por testi tiujn ideojn. Li vivis antaŭ sia tempo kaj estis sendube unu el la plej influaj kaj inteligentaj homoj kiuj iam ajn vivis. Por ekscii ĉu li ankaŭ pravis pri eksterteruloj, ni simple atendu.\n\nUnu restaĵo el la tempo de Huygens estas la horloĝego de la Hooglandse Kerk en Lejdeno. La horloĝo de tiu preĝejo venas el 1609 kaj estis farita de sinjoro Hopcoper, sed ĝia precizeco ne estas pli ol kvaronhoro. Post 1657, kiam Huygens kreis la pendolan horloĝon, oni modifis la horloĝegon per pendolo de 6,40 metroj. Oni povas vidi ĝin funkciante kun klarigo en la Nederlanda per la ligilo sube.\n\nhttps://www.youtube.com/watch?v=HsPZw_VDZ18\n\nPor ekscii kiel mikrotona muziko laŭ la sistemo de Huygens sonas, oni povas aŭskulti la orgenon de la Huygens-Fokker Asocio.\n\nhttps://www.youtube.com/watch?v=UmGhF32ulKc&index=10&list=WL\n\nLa traduko de Cosmotheoros, la lasta libro kiun Huygens verkis, legeblas enrete senkoste. Temas pri la Nederlanda traduko kiu verkiĝis en 1754. Legi verkon pri temoj kiel ekstersunsistemaj planedoj kaj eksterteruloj en tiom malnova stilo estis tre interesa sperto al mi.\n\nhttps://www.staff.science.uu.nl/~gent0113/huygens/huygens_ct_nl.htm\n\nPro tio ke Huygens tiom multe kontribuis al nia kompreno de Saturno, ties ringojn kaj Titano, la Titan-sondilo kiu kunflugis kun la Cassini-misio havis la saman nomon. Oni povas legi pli detale pri la malkovroj de tiu sondilo en antaŭa blogafiŝo.\n\nhttps://scivolemo.wordpress.com/2017/09/13/la-mastro-de-l-ringoj/", "author": "Frank van Hertrooij", "categories": ["La Kosmo", "Sciencistoj"], "audio_links": null}
{"url": "https://scivolemo.wordpress.com/2017/11/29/beleco-por-kiu-oni-rigardu-duan-fojon/", "title": "Beleco por kiu oni rigardu duan fojon", "published": "2017-11-29 06:00:44+00:00", "content_text": "Multaj bestoj eskapas predantojn per rapide forkuri aŭ defendas sin per veneno aŭ kaskoj. Alia strategio estas simple eviti ke la predanto vidas onin. Kelkaj bestoj estas majstroj de tiu fako kaj sukcesis ekzakte kopii siajn mediojn post milionoj da jaroj da evoluo. Bona ekzemplo estas la gekedo Uroplatus phantasticus , kiu vivas en Madagaskaro. Gekedoj estas bonaj grimpantoj kaj ofte troviĝas en arboj. En tia medio ĉi tiu specio apenaŭ videblas, ĉar specimenoj ofte havas brunan haŭton, sed eĉ pli rimarkinda estas la vosto. Ĝia formo ege similas al folio kaj havas folivejnojn. Kelkaj eĉ havas truojn en la vosto por ke ĝi aspektu kiel mortanta folio. Tiel ĝi malpli facile rimarkeblas inter la veraj folioj. Se la gekedo tamen estas minacata, ĝi povas laŭvole faligi la voston por konfuzi la predanton. Ĝi eĉ aŭtomate rekreskos poste. Espereble tio sufiĉe longe distras la predanton por eskapi. Imitokamuflo estas tre bona maniero por kaŝi sin, sed U. phantasticus ne estas la ununura besto kiu uzas ĝin kaj la teĥniko povas havi multe pli da aplikojn.\n\n^ Sur blanka fono oni klare vidas gekedon, sed imagu renkonti ĉi tiun beston en arbaro.\n\nInsektoj el la familio Syrphidae havas tute malan strategion. Ili ne imitas por kaŝi sin, sed por forĉasi aliajn bestojn. Tio ŝajnas kontraŭintuitiva, sed funkcias tre bone, pro tio ke ili aspektas kiel vespoj aŭ abeloj, kiuj multe pli danĝeras. Neniu predanto volas manĝi vespon, do ili ne prenas la riskon. Tiel la insekto estas protektata de la malbona nomo de alia specio. La imitado de pli danĝeraj, ofte venenaj, bestoj estis unue priskribata de Henry Walter Bates. Ĝi povas esti tre efika teĥniko, sed dependas de kelkaj faktoroj. Ofte la imitado nur estas sukcesplena se la predanto havis malbonan sperton kun la organismo kiun oni imitas. Pro tio ke ĝi memoras la guston aŭ ke ĝi malsaniĝis, la predanto ne plu volas manĝi tian organismon. Se oni tiam sufiĉe similas al tiu organismo, la predanto verŝajne ne manĝos onin. Por certigi ke la predanto unue havas malbonan sperton, la kvanto de imitantoj ne povas iĝi pli alta ol tiu de la imatatoj. La damaĝo de manĝi la imitaton ankaŭ devas esti sufiĉe alta, ĉar alikaze la avantaĝo de manĝi la imitanton iĝas pli granda. Se oni tamen akceptas vivi en la ombro de la specio kiun oni imitas, ĉi tiu formo de imitokamuflo estas tre efika.\n\n^ Je la unua rigardo, ĉi tiu insekto klare aspektas kiel vespo, sed kiam oni rigardas pli longe, oni ekvidas diferencojn.\n\nOni ne nur povas imiti aliajn organismojn laŭ ties aspekto. Por multaj bestoj ankaŭ aliaj sensoj estas gravaj. Ekzemplo de tio estas birdoj, kiuj ofte uzas sonojn por serĉi partneron antaŭ ol aspekto komencas ludi rolon. Sono estas tiom grava ke multaj birdoj havas tre komplikajn kantojn kiuj montras kiom sana la kantanto estas. Kelkaj el ili tiom bone regas siajn voĉojn, ke ili povas imiti sonojn de aliaj fontoj kaj eĉ imiti la homan voĉon. Papagoj estas konataj pro tio, sed ili estas nenio kompare al Menura novaehollandiae . Ĉi tiu birdo el Aŭstralio povas imiti la vokojn kaj kantojn de aliaj birdoj kaj eĉ de tute malsamaj bestoj kiel dingoj, sed oni eĉ trovis ekzemplarojn kiuj lernis imiti sonojn de homoj kaj maŝinoj. Oni multe troigas kiom ofte ili faras tion, sed oni trovis kaj kelkfoje eĉ filmis M. Novaehollandiae imitante sonojn de iloj kaj maŝinoj kiel marteloj kaj motorsegiloj. Tio tamen vekas la demandon: Ĉu inaj birdoj taksas tion seksalloga?\n\n^ Menura novaehollandiae havas belan koloritan voston, sed ĝia voĉo estas eĉ pli mirinda.\n\nĈi tiu kaŝanto certe estas pli alloga. Sonas neprobable ke besto povas kamufli sin per esti hela kaj rozkolora, sed Hymenopus coronatus uzas precize tiun teĥnikon. La insekto uzas siajn blankan kaj rozkoloran aspekton por imiti la florojn ĉirkaŭ si kaj tiel resti nedetektata de birdoj. Kontraste al defendo, tiu imitado ankaŭ estas bona teĥniko por ĉasi. La simileco al floro logas pli etajn insektojn, kiuj serĉas nektaron. H. Coronatus atendas ĝis la insekto alproksimiĝas kaj antaŭ ol ĝia trompo estas rimarkata, la predo jam estas morta. Tiumaniere oni povas ĉasi tre efike kaj logi predojn sen elspezi tro da energio. La rezulto estas ke bestoj kiuj pli similas al floro ŝparas pli da energio ol bestoj kiuj malmulte aspektas kiel floro kaj tiun energion ili povas uzi por aliaj aferoj kiel kreski aŭ reprodukti sin. Aldone la insektoj kiuj ne sukcesas imiti la floron estas pli verŝajne manĝataj. Tio kaŭzas evoluan premon, ĉar ĉiugeneracie pli da idoj aspektas pli kiel floro. Tio igas la imiton tiom realisma.\n\n^ Ĉi tiu ekzemplaro kaptis papilion. Rigardu kiom floraj la kruroj kaj ”vosto” aspektas.\n\nFine, la plej bona imitanto certe estas la polpo. Ili estas sekretemaj kaj uzas imitadon por ne esti rimarkataj kiam ili ne estas en kaverno. Tiel ili povas eviti predantojn kaj kaŝe alproksimiĝi al predoj. Ili povas ŝanĝi la haŭton laŭ pluraj kvalitoj. Ili ŝanĝas la kolorojn, paternojn kaj helecon de la haŭto por simili al proksimaj strukturoj, sed kiel ili scias kiel ŝanĝiĝi estas misterio. Sciencistoj observis ke polpoj gajnas informojn pri kion ili imitu pere de la okuloj, sed kio rimarkindas estas ke polpoj estas kolorblindaj. Unu ebleco estas ke polpoj multe pli bone distingas polarigitan lumon ol homoj povas, kio donus al ili pli bonan indikon, sed oni ankoraŭ ne certas. La meĥanismo kiun la besto uzas por vere ŝanĝi la koloron funkcias en specifaj ĉeloj kiuj nomiĝas ”kromatoforoj”. La ĉeloj enhavas pigmentojn (koloritajn ĥemiaĵojn) kaj estas ĉirkaŭataj de muskolaj kaj nervaj ĉeloj. Per tre preciza rego de tiuj muskoloj, la polpo povas streĉi kaj puŝi la elastajn saketojn kaj ŝanĝi kiom multe da pigmento de specifa koloro videblas. Pro tio ke ĝi estas muskola sistemo, la polpo povas fulmrapide ŝanĝi sian koloron.\n\n^ Sepioj estas parencoj de polpoj. Ĉi tie juna sepio kaŝas sin per imitado de la ŝtonetoj sub ĝi.\n\nTre specifa talento kiu igas polpojn specialaj estas la kapablo ŝanĝi la teksturon de sia haŭto. El ĉiuj bestoj, nur la kapopieduloj, la grupo de interalie polpoj, montras tiun kapablon. Per reto de etaj muskoloj sub la haŭto, la polpo povas aperigi ringojn, pikilojn aŭ bulĝojn kaj denove tiri ilin en la haŭton. La muskoloj iom similas al la homa lango, kiu povas libere moviĝi kaj ŝanĝi sian formon. Pro tio ke la polpo mem decidas pri la strukturo de la haŭto, ĝi povas tre facile kaŝi ŝin sur rokoj aŭ aliaj strukturoj kaj tamen esti tute glata kiam ĝi naĝas por bone gliti tra la akvo. Tio igas la polpo la plej bona kaj fleksebla kaŝanto de la mondo.\n\nImitokamuflo ĉiam estis sukcesplena teĥniko por protekti sin. Ĝi aperas ĉie kaj estas ĉiam denove eltrovata. Ĝi povas havi multajn utilojn kaj esti atingata plurmaniere, kio montras la diversecon de naturo kaj la efikeco per kiu la naturo solvas problemojn. Per la studado de ĉi tiuj bestoj, ni povas lerni pli pri la meĥanismoj kiujn ili uzas por kaŝi sin kaj pri kiel evoluo funkcias. Cetere la bestoj ankaŭ estas belegaj por rigardi kaj vekas nian miron. Sekvafoje kiam vi do eliras, rigardu iom pli detale. Eble vi estas ĉirkaŭata de pli da bestoj ol vi pensas.\n\nEn ĉi tiu filmeto, Menura novaehollandiae imitas diversajn sonojn de konstruado.\n\nhttps://youtu.be/C0ZffIh0-NA\n\nPer ĉi tiu ligilo oni povas vidi kiel polpo rapide iĝas videbla kaj fuĝas.\n\nhttps://youtu.be/PmDTtkZlMwM", "author": "Frank van Hertrooij", "categories": ["Bestoj"], "audio_links": null}
{"url": "https://scivolemo.wordpress.com/2017/12/06/interstela-gasto/", "title": "Interstela Gasto", "published": "2017-12-06 06:30:26+00:00", "content_text": "La 19an de oktobro, la Pan-STARRS 1 teleskopo en Havajo faris rimarkindan observon. Objekto kiu unue aspektis kiel rapida kometo ne sekvis kutiman vojon kaj iris multe tro rapide. La konkludo ne estis malfacila. Ne temis pri kutima kometo aŭ asteroido, sed pri objekto de ekster nia sunsistemo. Por sciencistoj ĉie surtere tio estis granda surprizo kaj ĝi tuj iĝis la unua prioritato por la plej grandaj teleskopoj. Oni devis studi ĝin kiel eble plej multe, ĉar la objekto ne restus longe. Tamen, kion faras tia objekto en nia sunsistemo kaj kiel ĝi iris ĉi tien?\n\n^La objekto estis unu observita de la Pan-STARRS 1 observejo en Havajo.\n\nKutime neniu granda objekto eniras aŭ eliras la sunsistemon, pro tio ke steloj havas tiom da maso. Objektoj kun grandaj masoj havas fortan gravitan kampon kaj tiel tiras planedojn kaj alian materion pli proksimen. Kio preventas objektojn de fali en la stelon estas iliaj rapidecoj. Pro tio ke la planedoj iras flanken tre rapide, ilia pozicio rilate al la stelo ŝanĝiĝas kaj la direkto laŭ kiu la gravito tiras konstante moviĝas. Tiel la planedo restas en fermita rondvojo kiun oni nomas orbito. Kutime orbitoj estas elipsoj kun la Suno en unu el la fokusoj. Per ŝanĝi la rapidecon per kiu oni iras flanken, oni povas streĉi tiun elipson ĝis oni iras tiom rapide ke oni povas eskapi la graviton de la Suno. Tiam la orbito ne plu havas la formon de elipso, sed de parabolo.\n\nLa plej rapidaj objektoj en nia sunsistemo estas kometoj. Tio igus ilin taŭgaj kandidatoj por eskapi la graviton de la Suno. Unue ankaŭ nia gasto estis konsiderata kometo, ĝis aldonaj esploroj pruvis la malon. La objekto ne havis voston kiam ĝi proksimis al la Suno, kvankam kometoj estas famaj pro iliaj vostoj de vaporiĝanta materio. Aldone, la objekto plej verŝajne konsistas el peza materio kiel metaloj kaj ŝtono. Alie ĝi neniel povus elteni rondiri ĉiujn sep horojn. Kontraste, kometoj estas mapli pezaj objektoj, kiuj kunsistas grandparte el glacio.\n\n^Kometoj estas etaj glaciaj objektoj kiuj ekhavas vostojn kiam ili proksimiĝas al stelo.\n\nKe la gasto ne estas estas kometo eble igas ĝin malpli spektinda, sed estis granda novaĵo por sciencistoj. La objekto plej verŝajne estis asteroido kiu formiĝis kiam nova sunsistemo naskiĝis. En tiu fazo, la tuta sistemo estas ĥaosa kaj junaj planedoj kaj rokoj ankoraŭ ne havas stabilajn orbitojn. Ili trafas unu la alian kaj ĵetas unu la alian gravite, ĝis nur kelkaj restas. La miliardoj da jaroj poste relative malmulte ŝanĝiĝas. Sciencistoj pensas ke la interago inter nia gasto kaj la gravito de sufiĉe granda objekto donis tiom da energio kaj rapideco al ĝi, ke ĝi eliris la sistemon. Poste ĝi vagadis dum epokoj tra malplena spaco.\n\nKiam la asteroido kaptiĝis de la gravito de la Suno, ĝi eniris orte al la planeda ebeno. Ĝi do ne influiĝis de la gravito de la grandaj planedoj survoje. Post trairi la ebenon, ĝia orbito kurbiĝis sub la Sunon, post kio ĝi denove trairis la planedan ebenon laŭ multe malpli akra angulo. Kvankam la asteroido ja interagis kun la Suno, la rapideco de la asteroido estas tro granda por resti en la sunsistemo. Je ĝia periapso (plej proksima punkto al la Suno), ĝi pli proksimis al la Suno ol Merkuro, la unua planedo de la Suno. La objekto venis el la direkto de la stelo Vego, sed ĝi ne formiĝis ĉirkaŭ tiu stelo. La asteroido simple tiom longe vojaĝis, ke la steloj intertempe multe moviĝis.\n\n^Jen la orbito de la objekto. A/2017 U1 estis la antaŭa nomo de la objekto.\n\nLa objekto ricevis nomon en la Havaja, nome ’Oumuamua, kio signifas pli-malpli ”mesaĝanto de for unue alvenanta”. Tiu nomo estas tre taŭga, ĉar la asteroido estas la unua konata objekto kiu forlasis alian sunsistemon kaj poste eniris la nian. Tio igas la objekton la unua membro de tute nova astronomia kategorio kun propra nomsistemo. Laŭ la aŭtoritato de la Internacia Astronomia Unio (IAU) la permanenta kodo por la objekto estas 1I/2017 U1 kun la ”I” de ”interstela”.\n\nOni observis la asteroidon multmaniere kaj ni sendube lernos multe pli kiam la datumoj haveblas, sed ni jam havas sufiĉe bonan bildon de ’Oumuamua. Ni kalkulis la orbiton per kompari la poziciojn de la objekto dum malsamaj momentoj kaj observis kiom la lumo ĝi elbrilis. Tio estas la ŝlosilo al ĝia rotacio kaj materialo, sed ankaŭ ĝia formo. Per periodaj ŝanĝiĝoj de la heleco de la asteroido, sciencistoj sukcesis studi kiom rapide ĝi rotacias kaj kiel antaŭe dirite ke ĝi ne povas konsisti el malfortaj materialoj. Aldoni, ĝi povas multe diri pri la formo de la objekto, pro tio ke unu flanko elbrilas multe pli da lumo ol la alia. Oni pensas ke tio estas pro ĝia ŝtreĉita, cigara formo. La estimo estas ke ĝi estas ĉirkaŭ 400m longa kaj nur kelkaj dekmetroj larĝa. Finfine la lumo indikas ke la koloro de la objekto estas ruĝeca.\n\nNia interstela gasto montras kial ni ne nur rigardu specifajn celojn, sed esploru la tutan ĉielon. Oni neniam scias kion oni trovos. Ĝi ankaŭ montras kiom gravaj ŝancoj estas en astronomio kaj scienco ĝenerale. ’Oumuamua certe ne estas la lasta interstela objekto kiun ni trovos kaj eble ĉi tiaj renkontiĝoj estas multe pli oftaj ol ni pensas. Kio ja estas pruvita estas ke ni povas ankoraŭ lerni multe de objektoj kiel ’Oumuamua, pri la universo kaj nia pozicio en ĝi. Ni do prenu tiujn ŝancojn, ĝis ni mem povas viziti niajn najbarojn.", "author": "Frank van Hertrooij", "categories": ["La Kosmo"], "audio_links": null}
{"url": "https://scivolemo.wordpress.com/2017/12/13/nanotehnologio-sufice-da-spaco-je-la-profundo/", "title": "Nanoteĥnologio: Sufiĉe da spaco je la profundo", "published": "2017-12-13 05:30:14+00:00", "content_text": "Per sia prelego ”Plenty of room at the bottom” (Sufiĉe da spaco je la profundo), la Usona fizikisto Richard Feynman enkondukis la tute novan studkampon de nanoteĥnologio. Li parolis pri la avantaĝoj kaj problemoj de la fizikaj leĝoj kiam oni studas la plej etajn strukturojn kaj antaŭvidis novan epokon. Preskaŭ sesdek jarojn poste onia kompreno de nanoteĥnologio multe kreskis. Oni sufiĉe proksimas al la antaŭvidoj de Feynman kaj trovis multajn aplikojn. Onia plej granda ekzemplo tamen restas la naturo, kiu jam dum miliardoj da jaroj uzas strukturojn je nanoskalo en vivantaj organismoj por plenigi la plej diversajn celojn. Kio tamen estas nanoteĥnologio kaj kial ĝi estas utila?\n\n^Richard Feynman\n\nLa vorto nanoteĥnologio enhavas la sufikson “nano-”, kiu indikas miliardonon en la internacia sistemo de mezurunuoj. Nanometro do estas miliardono de metro (1nm=10-9m). Nanoteĥnologio do produktas diversajn strukturojn kiuj tiom etas ke oni mezuras ilin per nanometroj. Ekzemplo de objekto tiom eta estas la plej ofta fulereno: sfera molekulo el sesdek karbonaj atomoj, ordigitaj kiel piedpilko. Ĝia diametro estas ĉirkaŭ centmil fojojn tiom eta kiel vera piedpilko, kiu estas ĉirkaŭ centmil fojojn tiom eta kiel la Tero. Nanoteĥnologio do temas objektoj kiuj estas tiom etaj kompare al piedpilko, kiel piedpilko kompare al la Tero. Tio estas nekredebla malgranda.\n\nNovaj specoj de teleskopoj\n\nLa unua problemo kiun oni fontu kiam oni volas labori tiom precize estas la kvalitoj de lumo. Mikroskopoj funkcias pro tio ke lumo reflektiĝas kontraŭ surfaco. Tiun lumon oni povas poste vidi aŭ foti. La sistemo funkcias tre bone kiam oni volas rigardi etajn objektojn kiel insektojn aŭ eĉ ĉelojn, sed kiam objektoj iĝas tro etaj, oni trafas muron. La objektoj kiujn oni studas neniam povas esti pli etaj ol la lumo mem kaj lumo havas mezureblan grandecon. Lumo estas elektromagneta ondo kun specifa ondolongo. Tiu ondolongo korespondas al la koloro de la lumo kaj estas mezuro de kiom da energio la lumo havas. Blua lumo havas multe da energio kaj mallongan ondolongon kaj ruĝa lumo havas malmulte da energio kaj longan ondolongon. Tamen eĉ la plej energia videbla lumo estas purpura kun ondolongo de almenaŭ 380nm. Oni do neniel povas uzi videblan lumon por rigardi objektojn de kelkaj nanometroj. Feliĉe oni elpensis solvojn por tio.\n\nLa plej intuicia solvo estas uzi pli energian lumon ekster la videblan spektron, kiel ikso-radiojn. Tiaj radioj estas malpli taŭgaj por mikroskopoj tamen, pro tio ke ili ne tiom facile fokusigeblas kiel videbla lumo kaj ĉar ili danĝeras. Multe pli praktikaj estas elektronoj. Tre grava parto de kvantumteorio estas la ligo inter partikloj kaj ondoj, kiu priskribas kiel elektronoj povas agi kiel ondo. Tiukaze la ondolongo dependas de la rapideco de la elektrono, kiu facile ŝanĝeblas. Tio igas la rezolucion, kiom etajn aferojn oni povas distingi, sufiĉe alta por nanoteĥnologio. Tria metodo uzas tre akran najlon kiu moviĝas tre proksime super la materialo. La atomoj de la materialo kaj la najlo interagas, kio kaŭzas tre etajn elektrajn fluojn en la najlo. Tiujn fluojn oni povas mezuri kaj interpreti kiel diferencojn de alteco sur la materialo. Tio donas al oni sufiĉe da iloj por vidi kion oni faras.\n\n^SEM-bildo de polenoj\n\n^SPM-bildo de heksagona karbonstrukturo kie la bluaj punktoj indikas individuajn atomojn\n\nLa naturo ĉesas esti intuicia\n\nAlia granda diferenco, kiu povas esti kaj avantaĝa kaj malavantaĝa, estas ke fiziko funkcias malsame je malsamaj skaloj. La leĝoj estas samaj, sed kelkaj efikoj iĝas pli etaj kaj aliaj pli grandaj. Ekzemplo de tio estas ke planedoj kaj celoj estas regataj de gravito, sed atomoj de nukleaj kaj elektraj fortoj. Unue indas rigardi kiel grandecoj ŝanĝiĝas. Kiam oni malkreskigas kubon, ne ĉiuj kvalitoj malkreskas same rapide. Kubo de 2m havas longon de 2m, surfacon de 24m 2 kaj enhavon de 8m 3 , sed kubo de 1m havas longon de 1m, surfacon de 6m 2 kaj enhavon de 1m 3 . Iĝas klara ke surfaco pli rapide malkreskas ol longo kaj ke volumo malkreskas plej rapide. Oni povas vidi tion en la naturo. Eta muso produktas relative pli da varmo ol baleno, pro tio ke ĝi perdas relative pli da varmo pro ĝia surfaco. Grandeco estas do pli efika, ĉar oni bezonas malpli da energio. Bestoj surtere ne iĝas tiom grandaj kiel balenoj, pro tio ke ankaŭ pezo dependas de volumo, do la diametro de la ostoj kreskas multe malpli rapide ol la pezo, kiu rompas ilin. Tial la ostoj de dinosaŭroj ne estis tute plenaj, kiel tiuj de mamuloj, sed enhavis aeron. Pro la sama kialo aviadiloj bezonas relative pli da flugila surfaco por krei sufiĉe da forto supren kiam ili estas pli grandaj, ĉar la surfaco de la flugiloj kreskas malpli rapide ol la volumo kaj pezo. Ankaŭ la kvalitoj de la medio ŝanĝiĝas. Akvo agas multe pli ”siropeca” al etaj objektoj, do oni ne povas naĝi same kiel fiŝo. Tial multe da bakterioj moviĝas per flageloj: etaj vostoj kiuj rondiras kiel korktirilo. Inverse, flageloj tute ne estus efikaj por fiŝoj. Al insektoj el la familio Mymaridae , aero estas tiom siropeca ke ili naĝas per haraj antenoj anstataŭ flugi.\n\n^Insektoj el la familio Mymaridae havas tre specialajn flugilojn.\n\nTiuj ŝanĝoj povas esti defio, sed ankaŭ avantaĝo. Se oni povus tranĉi kubon de unu metro ĝis oni havus kubetojn de unu nanometro, ili kombine havus surfacon de 6000km 2 . Tio estas tre bona por ĥemiistoj, pro tio ke la surfaco de oniaj ĥemiaĵoj plirapidigas la reagon. Ekzemplo de tio estas ke ligna pulvoro multe pli facile brulas ol arbo.\n\nKonstrui nanomaterialojn kaj aplikoj\n\nElpensi materialojn kaj havi taŭgajn mikroskopojn certe estas grava paŝo, sed ili ne kreas nanomaterialojn. Por tio oni bezonas aliajn ilojn. Ekzistas du ĝeneralaj strategioj, nome de supre suben kaj de sube supren. La unua signifas ke oni komencas per pli grandaj materialoj kaj kreas ion etan. Ekzemplo de tio estas integraj cirkvitoj kiujn oni kreas per kovri silicion per travolo, kiu reagas kun lumo. Kiam oni tre precize igas lumon brili sur la travolon, parto de ĝi iĝas solvebla kaj parto ne. Oni poste povas forigi la solveblan parton kaj forigi la silicion sub tiu travolo per akvaforto. Tiel oni povas krei cirkvitojn kun precizeco de ĉirkaŭ 500nm. Pro tio ke la grandeco de transistoroj en integraj cirkvitoj influas la kapablojn kaj kostojn de komputilo, oni eksperimentas per radio kun malpli altra ondolongo. Tiel oni povus igi la detalojn eĉ pli etajn. La dua strategio estas ke oni kreas kompleksajn strukturojn el bazaj eroj kiel atomoj aŭ molekuloj. Feynman ŝercis ke iam oni eble ne plu bezonos ĥemiistojn, pro tio ke oni povos krei ĉian ajn molekulon per kunmeti individuajn atomojn anstataŭ per ĥemiaj reagoj. Restas ankoraŭ multe por fari por atingi tiun celon, tamen, sed tio ne signifas ke tio kion oni kreis ne estas mirinda. Oni kreis moviĝantajn molekulojn kaj eĉ nano-aŭtojn, kiuj povas veturi trans surfacoj, kaj multe pli utilajn aferojn kiel kristaletoj kiuj povas elsendi lumon depende de iliaj diametroj, kaj esti uzataj en televidoj. La plej bona ekzemplo de nanoteĥnologio de sube supren estas DNA. Per tiu molekulo, la korpo povas krei la plej diversajn proteinojn kun unikaj strukturoj kaj funkcioj. Eĉ la strukturo de la tuta korpo konserviĝas en DNA. Homoj ne povas krei molekulon kun tiom da kapabloj kiel DNA, sed oni ja povas adapti ĝin. Oni igas bakteriojn krei kiajn ajn proteinojn oni bezonas kaj oni eĉ eksperimentas per DNA kiel konservilo de datumoj. Malpli utile, sed tamen mirinde estas ”DNA-origamio”, kiun sciencistoj kreis per ŝanĝi la DNA-kodon tiel, ke ĝi faldiĝis ekzakte je la ĝusta loko.\n\n^Silicio post plilaborado\n\n^Modelo de nano-aŭto, farita el moviĝantaj molekuloj\n\n^Ekzemplo de triangula DNA-origamio. Aliaj kreaĵoj estas ridantaj vizaĝetoj, steletoj kaj koretoj.\n\nNanoteĥnologio povas plibonigi la kvalitojn de ekzistantajn materialojn kaj krei tute novajn formojn de materialoj. Jam dum jarcentoj karbono estis konata laŭ du fiksaj strukturoj: diamanto kaj grafito. La du specoj de karbono agas tute malsame ĉar la atomoj estas malsame ordigitaj. En grafito, la atomoj estas konektitaj en travoloj. Tiuj travoloj estas sufiĉe fortaj, sed la ligoj inter la travoloj ne estas. Oni uzas grafiton en krajonoj, pro tio ke la materialo perdas travolon post travolo kaj tiel estas sia propra inko. Diamanto havas multajn ligojn en tri dimensioj. Tial ĝi estas tiom malmola kaj ne facile rompiĝas. Ankaŭ la interagoj de diamantoj kun lumo estas rezulto de la strukturo. Tiuj du formoj de karbono ja estas tre utilaj, sed nanoteĥnologio malfermis novan mondon por la elemento. Ŝajnis ke ŝanĝi la strukturon je nano-nivelo povas krei molekulojn kun tute novaj kvalitoj. Grafeno estas kiel grafito, sed nur konsistas el unu travolo. Kvankam grafito estas tre mola, grafeno estas la plej forta materialo kiun oni iam testis. Ĝi bone kondukas varmon kaj havas interesajn elektrajn kvalitojn. La molekulo estas relative simple kreebla per forigi travolojn de grafito. Ankaŭ fulerenoj estas novaj specoj de karbono kiujn oni kreis per nanoteĥnologio. Fulerenoj estas pilkaj aŭ tubaj strukturoj, faritaj el heksagona strukturo de karbono. La pilkoj havas plurajn eblajn uzojn. Oni povus ekzemple uzi ilin por kapti kaj transporti aliajn molekulojn. La tuboj estas tre fortaj kaj iliaj elektraj kvalitoj dependas de la orientiĝo. Ili havas multe da potenco en la fabrikado de pli fortaj, malpezaj materialoj kaj elektroteĥniko. Ke homaro nur per kreemo kaj lerto sukcesis fabriki tute novajn strukturojn de molekulo kiun oni tiom bone konis estas mirinda.\n\n^Malsamaj specoj de karbonaj strukturoj kun diamanto (a), grafito (b) kaj malsamaj artefaritaj formoj (d, e, f kaj h)\n\nPor praktiki nanoteĥnologion, oni rigardu kaj estontecen kaj pasintecen. Oni rigardu antaŭen kun kreemo por vidi mondon kiu povus iam realiĝi, sed por atingi tiun mondon, oni rigardas retroen al tiuj kiuj venis antaŭen. Nanoteĥnologio estas rakonto de pliboniĝo de teĥnologio, kio komencis en la ŝtona epoko, sed ĝi ankaŭ estas rakonto de la kreemeco de miloj da homoj. Nun la teĥnologio estas ĉie. Ĝi funkciigas aparatojn, kreas kontraŭakvajn travolojn kaj eĉ povas krei sunĉelojn el plasto. Eĉ onia propra korpo kaj tiuj de organismoj kaj plantoj ĉirkaŭ oni  estas plenaj je nanoteĥnologio, kiu kreas oniajn proteinojn kaj helpas la kameleonon ŝanĝi siajn kolorojn aŭ foliojn forpuŝi akvon. La eblecoj estas senfinaj. Oni daŭre laboru tamen, por igi tion kion oni havas eĉ pli efika, por krei novajn ideojn kaj testi la riskojn de produktoj kiujn oni kreas. Se oni laboras respondece tamen, la teĥniko ne nur havos lokon en onia estonteco, sed ĝi estos kio igos onian estonteco tiom bela.\n\nUnu el la plej amuzaj aplikoj de nanoteĥnologio estas filmeto kreita per movi individuajn atomojn. Ĝi temas pri knabo kaj atomo kaj videblas per la sekva ligilo:\n\nhttps://youtu.be/oSCX78-8-q0", "author": "Frank van Hertrooij", "categories": ["Sciencistoj", "Ĥemio"], "audio_links": null}
{"url": "https://scivolemo.wordpress.com/2017/12/20/ludo-de-la-vivo-alia-perspektivo-pri-komputado/", "title": "Ludo de la vivo, alia perspektivo pri komputado", "published": "2017-12-20 05:30:01+00:00", "content_text": "Kiam oni pensas pri komputiloj, oni plej ofte pensas pri la tekokomputilo aŭ persona komputilo kiun oni uzas hejme, pri etaj komputiloj en poŝtelefonoj kaj aliaj maŝinoj, aŭ pri la gigantaj komputiloj kiujn entreprenoj aŭ sciencistoj uzas por prilabori grandajn arojn da datumoj. Malgraŭ ilia diverseco, tiuj maŝinoj havas unu gravan komunan kvaliton, nome ke ili uzas elektronikajn cirkvitojn por fari la kalkulojn. Nenio preventas aliajn sistemojn de iĝi komputiloj tamen. Alternative, oni povas uzi domenajn tabuletojn, rulglobetojn aŭ fluantan akvon por atingi la saman, se oni ruze kunmetas la maŝinon.\n\nHistorio\n\nUnu tre interesa ekzemplo estas “ Game of Life ” (Ludo de la vivo), kiun la Brita matematikisto John Conway elpensis, kiam li eksperimentis kun ĉelaj aŭtomatoj. Tia aŭtomato estas matematika modelo kun krado plena je ĉeloj, kies stato dependas de tiuj de la najbaroj. Tiutempe la komputiloj ne estis tiom fortaj kaj facile haveblaj kiel nun, do la unuaj simuladoj de GOL estis kalkulataj per skribiloj aŭ goo-tabuloj. Oni facile povis erari kaj sistemoj ne povis iĝi tro grandaj kaj komplikaj, sed ĝi estis nekredeble simpla kompare al ĝia antaŭulo, nome la memkopianta maŝino de von Neumann.\n\n^ John Conway en 2005\n\nJohn von Neumann revis pri maŝinoj kiuj povus krei perfektan kopion de si mem kaj pruvis ke tiaj maŝinoj estus la plej efika strategio por la minado de ekzemple asteroidoj. Tiu tasko estis ege malfacila. Kvankam li ja sukcesis matematike priskribi tian maŝinon en 1940, ĝi estis tre komplika ĉela aŭtomato kun multaj reguloj kaj 29 statoj de ĉeloj. Ĉiu ĉelo havis kvar najbarojn kun 29 ŝatoj, de kiuj la sekva generacio dependus. Tio donas 29 5 eblojn, aŭ ĉirkaŭ dudek milionoj, por nur la plej simpla maŝino. Conway volis draste simpligi tiun modelon kaj kunigis aron da studentoj en 1965 por elpensi novajn regulojn. Trovi bonan sistemon estis malfacila kaj oni devis ellabori ĉion permane, sed oni havis kelkajn sukcesojn. Finfine GOL iĝis la plej konata sistemo, interalie pro ĝia simpleco kaj la fakto ke la kalkuloj ne daŭras tro longe.\n\n^La memkopianta maŝino de von Neumann\n\nReguloj\n\nGOL estas nulpersona ”ludo” kiu estas ludata sur senfine granda tabulo kun kvadrataj ĉeloj. Tiuj ĉeloj povas esti nigraj (vivantaj) aŭ blankaj (mortaj) kaj evoluas dum la tempo. Conway elpensis kvar regulojn por priskribi kiel tiu evoluo okazas kaj ili ĉiuj dependas de la kvanto de najbaroj kiun la ĉelo havas. Malkiel la maŝino de von Neumann, oni ne nur enkalkulas la ĉelojn kiuj flanke limas kiel najbarojn, sed ankaŭ tiujn kiuj diagonale limas.\n\nPor scii kio okazos al la ŝelo, oni nombras kiom da vivantaj najbaroj specifa ĉelo havas kaj sekvas la taŭgan regulon:\n\nVivanta ĉelo kun malpli ol du najbaroj mortas pro soleco.\n\nVivanta ĉelo kun pli ol tri najbaroj mortas pro troa popoldenseco.\n\nVivanta ĉelo kun du aŭ tri najbaroj vivos ĝis la sekva generacio.\n\nMorta ĉelo kun ekzakte tri najbaroj iĝas vivanta ĉelo.\n\nLa reguloj de la ludo ŝajnas tute hazardaj, sed malantaŭ ili estas amaso da laboro. Per nur iomete ŝanĝi la regulojn, la sistemo perdas sian balancon kaj kreskas senfine aŭ mortas en kelkaj generacioj. Per ĉi tiuj reguloj tamen, la ludo estas tre fleksebla kaj povas krei amason da ĉelajn strukturojn, kiuj similas al aferoj en la naturo. Ekzemplo de tio estas la kreskado de kristaloj, aŭ ”kolonia inteligenteco”, kie grandskalaj interagoj estas kaŭzataj de tre simplaj decidoj je la ĉela nivelo. Tio similas al formika kolonio. Ankaŭ aliaj regularoj ekzistas sub aliaj nomoj, sed neniu ludo estas tiom vaste uzata kiel GOL.\n\nStrukturoj\n\nEkzistas multaj strukturoj en GOL kun tre diversaj kvalitoj. Kelkaj estas fiksaj, aliaj moviĝas kaj kelkaj eĉ povas fabriki aliajn strukturojn. Tio donas kompleksecon al la sistemo. Oni havas tre bazajn regulojn, sed malsamaj kondiĉoj je la komenco povas krei la plej mirindajn rezultojn. Unue la strukturoj estis tre simplaj tamen, kaj ekde kiam oni sukcesis krei komputilajn programojn por simili la ludon, oni povis malkovri pli kaj pli komplikajn strukturojn. Tiuj malkovroj bone sekvis la evoluon de la kapabloj de komputiloj kaj hodiaŭtage multaj homoj ankoraŭ provas malkovri novajn strukturojn. Certe estas amuze serĉi senkostan programon por mem eksperimenti, aŭ eĉ fari tion per papero kaj skribilo por vidi kiel ĉio funkcias ene. La strukturojn en la bildoj mi kreis per la programo Golly.\n\nLa ekzemploj ĉi-supre estas fiksaj strukturoj. Neniu ĉelo mortas aŭ ekvivas sen influoj de ekstere. Tio igas ilin tre gravaj, ĉar ili povas subteni pli grandajn strukturojn per agi kiel bariloj, aŭ ili povas agi kiel komputila memoro. De maldekstre la figuroj nomiĝas ”Bloko” (Block), ”Boato” (Boat), ”Pano” (Loaf) kaj “Abelujo” (Beehive). La strukturoj estas tre simplaj kaj eĉ hazarde aperas kiam oni uzas hazardajn kondiĉojn.\n\nAnkaŭ ekzistas oscilantaj strukturoj. Tiuj estas strukturoj kiuj reiras al la origina stato post specifa kvanto da generacioj. Ili povas esti tre simplaj, sed ankaŭ sufiĉe kompleksaj. La strukturoj sube estas paŭzintaj kaj montras la malsamajn generaciojn unu post la alia.\n\nLumpulsilo (Blinker)\n\nGvidlumo (Beacon)\n\nBufo (Toad)\n\nPulsaro (Pulsar)\n\nĜis nun montritaj strukturoj ja moviĝis, sed ili ne povis interagi. Por krei pli kompleksajn strukturojn, malsamaj partoj bezonas manierojn por komuniki. Tion oni povas fari per moviĝantaj strukturoj kiuj iras en specifa direkto. Strukturoj kiuj kapablas fari tion nomiĝas kosmoŝipoj kaj ili funkcias ĉar ili revenas al la sama strukturo kiel antaŭe, sed iom ŝovite. Kosmoŝipoj estas speco de informo kaj ne povas vojaĝi pli rapide ol ”lumo”. En GOL tio signifas ke nenio povas vojaĝi pli rapide ol unu ĉelo ĉiun generacion, ĉar ĉeloj nur povas influi siajn rektajn najbarojn. Tiu rapideco estas nomata c, sed praktike spacŝipoj ne povas moviĝi pli rapide ol c/2 sen helpo.\n\nLa plej konata kaj ofta spacŝipo estas la Glisilo (Glider). Ĝi estas 3×3 ĉelojn granda kaj moviĝas diagonale je rapideo de c/4.\n\nĈi tiuj glisiloj ĉiuj estis kreitaj unu generacio post la alia de dekstre maldekstren. Videblas ke ĉiujn kvar generaciojn la glisilo moviĝas unu ĉelon suben (fakte ankaŭ dekstren, sed tio ne videblas ĉi tie).\n\nDiversaj horizontalaj kosmoŝipoj povas moviĝi je c/2. Ekzemplo de ili estas la Malpeza Kosmoŝipo (Lightweight Spaceship) ĉi-supre.\n\nKosmoŝipoj povas esti parto de la originaj kondiĉoj de la ludo, sed ili ankaŭ povas esti produktataj de strukturoj. Tio povas okazi tute hazarde, sed oni ankaŭ konstruis maŝinojn, kiuj ritme fabrikas novajn kosmoŝipojn kaj elsendas ilin en rektan linion. Oni povas vidi la kosmoŝipojn kiel informojn kaj la linion kiel ŝnuron. Per aliaj kosmoŝipoj aŭ fiksaj strukturoj oni povas bloki la linion se tio necesas. Ĉi tio estas la bazo de GOL kiel vera komputilo, ĉar ĉi tiun transdonadon de informoj ankaŭ ebligas kalkuladon.\n\nĈi tio estas la Glisilpafilo de Gosper (Gosper Glider Gun) dum ĝi ”pafas” glisilojn diagonale suben. La strukturoj funkcias per du partoj kiuj horizontale moviĝas kaj ŝanĝas sian direkton ĉiam kiam ili trafas unu la alian, aŭ la blokojn ĉe la rando. Ĉiam kiam ili trafas unu la alian, ili ankaŭ kreas glisilon. La strukturo estis trovita de Bill Gosper, kiu pruvis per la senfina kvanto da glisiloj ke GOL povas produkti senfine grandajn strukturojn. Unue Conway pensis ke tio ne eblus kaj promesis $50 al la unua persono kiu povis pruvi tion, aŭ la malon. Longe post doni la monon al Gosper li tamen konfesis ke li ja esperis ke senfinaj strukturoj eblus.\n\nGOL kiel komputilo\n\nGlisilpafiloj sufiĉe similas al fizikaj komputiloj kiam oni pensas pri la fundamentaj principoj. Komputiloj funkcias per transistoroj, kiuj fermas kaj malfermas elektrajn fluojn per elektro. Kiam du glisiloj renkontiĝas, ili povas detrui sin mem kaj tiel bloki la informojn. Oni do povas ŝalti fluojn de glisiloj per aliaj glisiloj. Laŭ tiu komparo oni povas krei transistorojn el glisilpafiloj kaj logikajn pordojn el tiuj transistoroj.\n\nLogika pordo estas la bazo de komputila kalkulado. Ili konsistas el transistoroj kaj havas plej ofte unu aŭ du ŝnurojn kiuj iras enen kaj unu kiu iras eksteren. La stato de la ŝnuro eksteren dependas de la statoj de la ŝnuroj enen kaj tiel oni povas fari la plej bazan kalkuladon. Per ĝuste ordigi tiujn logikajn pordojn, oni povas adicii kaj subtrahi nombrojn kaj krei primitivan komputilan memoron. La bazo por komputilo!\n\nLa bildo supre estas abstrakta reprezento de KAJ-pordo (AND-gate). Kiam kaj A kaj B estas havas la valoron 1 (glisiloj eniras), la ŝnuro eksteren ekpafas glisilojn. Kiam unu aŭ du enirejoj havas la valoron 0, ankaŭ la ŝnuro eksteren iĝas 0 kaj ĝi ne elsendas glisilojn. Tio ĉi estas nur ekzemplo de pluraj pordoj kun malsamaj kondiĉoj kiuj kune kreas komputilon. Ekzakte la samaj pordoj estas uzataj en fizikaj komputiloj, sed ili uzas elektron kaj transistorojn.\n\nĈi tiu skemo montras kiel oni povas ligi malsamajn specojn de logikaj pordoj por krei adiciilon. Oni povas enmeti nombrojn ĉe A kaj B per la duuma nombrosistemo kaj S kaj Cout montras la sumon de la enirejoj. Oni povas ligi Cin kaj Cout al tiuj de aliaj adiciiloj por adicii eĉ pli grandajn nombrojn.\n\nGOL estas Turing-kompleta. Tio signifas ke la sistemo kapablas la saman kiel hipoteza Turing-maŝino. Oni povas do pruvi ke oni povas solvi ajnan matematikan problemon per la sistemo se oni havas senfine longan tempon. Tio signifas ke teorie, GOL povus solvi ajnan problemon kiun la plej bonaj komputiloj povas solvi. Praktike GOL neniam venkos komputilojn tamen, pro tio ke ni bezonas komputilojn por simuli ĉion krom la plej simplaj strukturoj.\n\nPer nur kvar simplaj reguloj, GOL sukcesas simuli la plej diversajn aferojn. La eblecoj estas senfinaj kaj se oni rakontus pri la atingoj de GOL kiam ĝi unue estis priskribita, la homoj taksus onin freneza. Ĝi estas mirinda modelo de kiel etaj interagoj povas krei grandskalajn decidojn, kiel en insektaj kolonioj aŭ homaj socioj. Ĝi montras kiom fleksebla la koncepto de komputiloj estas kaj donas novan perspektivon pri inteligenteco. Eble la plej interesa parto estas la historio malantaŭ la ludo: ke von Neumann eksperimentadis kun memkopiantaj maŝinoj antaŭ la malkovro de DNA kaj ke Conway kaj li produktis tiom kompleksajn strukturojn antaŭ la vasta uzado de komputiloj. GOL eble ne estas la plej uzata parto de matematiko, sed ĝi certe estas unu el la plej belaj.\n\nLa ĉefpaĝo de la programo ”Golly” troveblas ĉi tie:\n\nhttp://golly.sourceforge.net/\n\nLa GOL-Vikio, plena je strukturoj kaj sciindaĵoj, troveblas ĉi tie:\n\nhttp://www.conwaylife.com/wiki/Main_Page\n\nPor vidi kiel logikaj pordoj estas farataj el glisiloj, klaku ĉi tie:\n\nhttps://www.youtube.com/watch?v=vGWGeund3eA", "author": "Frank van Hertrooij", "categories": ["Sciencistoj"], "audio_links": null}
{"url": "https://scivolemo.wordpress.com/2017/12/27/tiel-la-steloj-iras/", "title": "Tiel la steloj iras", "published": "2017-12-27 05:30:58+00:00", "content_text": "En 1994, post forta tertremo, la Usona urbo LA estis sen elektro. Estis duono post la kvara matene, do la urbanoj estis vekitaj de la ŝoko. Kiam ili rigardis eksteren, ili vidis ion, kion la urbo ne vidis dum longa tempo. Sen la lumpoluo de miloj da stratlanternoj, la ĉielo estis nigra kaj kovrita de steloj. Homoj rigardis supren kaj vidis longan, arĝentan nuben de lumo kaj telefonis al la sonora numero. Kion ili ne sciis estas ke ili rigardis la Laktan Vojon, la galaksio al kiu nia sunsistemo apartenas. En epoko de lumpoluo kaj elektronikaj tempiloj kaj navigaciiloj, homoj ofte ne plu rigardas la ĉielon, sed spekti stelojn estas amuza, interesa kaj facila ŝatokupo.\n\nSteloj kaj orientiĝi\n\nLa ĉielo ne aspektas same por ĉiuj. La distancoj inter steloj estas tiom granda ke ili relative apenaŭ moviĝas, sed la moviĝoj de la Tero draste ŝanĝas tion kion oni vidas. La du moviĝoj kiuj plej intense influas la poziciojn de steloj estas la turniĝo de la Tero ĉirkaŭ sian akson kaj la rondiro de la Tero Ĉirkaŭ la Luno. Aliaj moviĝoj ja havas influon, sed nudukole tute ne rimarkeblas. La moviĝo ĉirkaŭ la Terakso estas kio kaŭzas ke ĉiuj ĉielaj objektoj supreniras en la oriento kaj subeniras en la okcidento. Ĉiuj steloj ĉirkaŭiras ĉiun tagon, kio signifas ke lia reapero daŭras proksimume 24 horojn. Ekzistas du punktoj kiuj ne sekvas tiun cirklon, pro tio ke ili estas rekte super la akso de la Tero. Tio estas pli malpli super la Nordaj kaj Sudaj polusoj, kio signifas ke oni vidas nur unu el la punktoj, nome la nordan se oni estas super la ekvatoro kaj la sudan kiam oni estas sub la ekvatoro. Ne tiom for de la norda punkto troviĝas sufiĉe hela stelo. Tio estas simple pro bonŝanco kaj ne estas tia en la sudo. La stelo nomiĝas ”Norda Stelo” (Polaris) kaj estis tre utila por navigacii.\n\n^Se oni sufiĉe longe fotas, oni vidas ke steloj rondiras ĉirkaŭ la Terakson.\n\nKiam oni ne jam havis kompasojn, oni povis nokte rigardi la stelojn kaj trovi la Nordan Stelon, kiu montris kie la nordo troviĝas. Fari tion ne estas malfacila. Oni devas serĉi la Grandan Ursinon (Ursa Major). La Granda Ursino estas granda konstelacio (bildo farita per konekti stelojn) kiu tre facile rekoneblas. Ofte nur la vosto de la ursino estas videbla, sed tiu tuj rekoneblas. Estas sep steloj en kiuj malsamaj kulturoj vidas malsaman figuron, sed ofte estas ĉaro, pato aŭ kulero. Kiam oni rigardas la plej eksterajn stelojn de la kvadrato kaj mense plilongigas la linion inter ili, oni vidas post kvinfoje tiu distanco la Nordan Stelon, kiu estas la plej hela stelo de la Malgranda Ursino (Ursa Minor). La punkto de la horizonto super kiu Polaris troviĝas estas la Nordo! En la sudo oni estas malpli bonŝanca, pro tio ke oni ne havas ”Sudan Stelon”. Oni devas rekoni la konstelaciojn ĉirkaŭ la sudo kaj iomete diveni kie la sudo devus esti.\n\n^Oni facile trovas la Nordan Stelon sur la norda duonglobo se oni vidas la Grandan Ursinon.\n\nSe oni scias kie la nordo aŭ la sudo troviĝas en la ĉielo, oni povas tre facile serĉi aliajn objektojn. Ĉiuj steloj ĉirkaŭiras la fiksitan punkton super la akso de la Tero. Se stelo estas sufiĉe proksima al tiu punkto, ĝi nur rondiras en eta cirklo, kiu neniam tuŝas la horizonton. Tio signifas ke tiu stelo neniam subiras. Teorie la stelo estas do ĉiam en la ĉielo, sed oni ne ĉiam vidas ĝin, pro tio ke la Suno estas multe tro hela dum la tago. Se oni malŝaltus la sunon tamen, aŭ se ne ekzistus atmosfero, oni povus vidi ke la stelo discipline obeas sian vojon. Iu kiu loĝas sur la alia duono de la globo rigardas la alian flankon de la Terakso, do kiujn stelojn oni vidas multe dependas de onia pozicio surtere. Oni povas vidi la ĉielon kiel globo kun la Tero en la mezo. Ni vidas la enan flankon de tiu globo kaj kiel la akso de la Tero traboras ĝin. Same kiel surtere, oni povas dividi tiun globon je du duonoj per desegni cirklon en la meze inter tiuj polusoj. Tiu linio troviĝas ekzakte super la ekvatoro kaj estas taŭge nomata ”Ĉiela ekvatoro”. Se oni starus sur la Norda poluso, la Norda stelo videblas preskaŭ rekte super oni kaj oni povas rigardi suben pli malpli ĝis la ĉiela ekvatoro, kiu tuŝas la horizonton. Ju pli suden oni vojaĝas, des pli de la suda duonglobo oni vidas, ĝis oni vidas ekzakte duonon de ambaŭ duonglobojn kiam oni staras sur la ekvatoro. Se oni daŭre iras suden ĝis oni atingas la Sudan poluson, oni nur vidas la sudan duonglobon.\n\nKiujn stelojn oni vidas ankaŭ dependas de la tempo de la jaro. Kvankam la Tero ĉirkaŭiras la Sunon, ni vidas la Sunon moviĝi el nia perspektivo. Tio estas pro tio ke ni mem kunvojaĝas kun la Tero. La ŝajnvojo de la Suno trairas (klasike) 12 konstelaciojn en ronda zono trans la ĉielo, la zodiako. La pozicio de la Suno estas kio kreas la diferencon inter noktoj kaj tagoj, do ke ĝi ŝajnmoviĝas influas kiuj steloj videblas kaj kiuj ne. Tial oni parolas pri vintraj konstelacioj kaj someraj konstelacioj.\n\nLa facila metodo\n\nLa rakonto ĉi-supre estas sufiĉe komplika kaj oni bezonas multe da tempo por alkutimiĝi al la malsamaj moviĝoj de la Tero kaj kiel tio influas tion, kion ni vidas. Feliĉe komencantoj, sed ankaŭ spertaj astronomoj havas aliron al diversaj iloj por faciligi la serĉadon al la objekto kiun ili volas observi. Tio multe pli facilas ol mem fari la matematikon. Unu el la plej simplaj instrumentoj kiuj povas helpi onin fari tion estas planisfero.\n\n^Planisferoj estas malmultkostaj kaj facile uzeblaj.\n\nPlanisfero estas, ofte malmultkosta, simpla instrumento el papero aŭ plasto por trovi objektojn sen relativa moviĝo. Ili do taŭgas por steloj, konstelacioj kaj kelkaj specialaj objektoj. Pro tio ke la videblas steloj multe dependas de onia pozicio surtere, planisferoj estas kreataj por specifaj zonoj ĉirkaŭ iu specifa latitudo (nordeco/sudeco). Ili konsistas el suba disko kun la datoj de la jaro kaj mapo de la ĉielo kaj supra disko kun la horoj de la tago kaj netravidebla kovrilo, kiu kaŝas la stelojn kiujn oni ne povas vidi. Oni povas agordi ĝin per turni la supran diskon, ĝis la ĝustaj horo kaj dato tuŝas unu la alian. Kutime la planisferon indikas la kompasdirektojn kaj la koordinatojn de ĉielajn objektojn kaj la steloj estas konektitaj laŭ la konstelacioj. Planisferoj estas tre bonaj iloj por impulsaj spektadoj aŭ komencantoj, sed granda malavantaĝo estas ke ili ne montras moviĝantajn objektojn kiel planedojn.\n\nPor pli detalaj informoj oni povas uzi astronomian almanakon. Tio estas libro kun kalendaro, kiu listigas la vidindaĵojn por ĉiu nokto de la jaro. Ofte ili aldonas aldonajn informojn kiel diagramojn pri la moviĝoj de objektoj, fotojn de tio, kion oni povus vidi kaj ĝeneralajn klarigojn pri la objektoj kaj iliaj moviĝoj. Oni povas antaŭe krei precizajn planojn de kion oni volas observi kaj ankaŭ ricevas informojn pri aferoj kiujn oni ne vidas sur stelkarto aŭ planisfero, kiel planedoj aŭ eklipsoj. La malavantaĝo estas ke oni verkas almanakojn antaŭe, do neantaŭvideblaj vidindaĵoj kiel novaj kometoj aŭ supernovaoj ne povas enesti.\n\nPli moderna metodo estas uzi komputilajn aŭ poŝtelefonajn aplikaĵojn kiuj montras la ĉielon kiel eble plej aktuale. Ofte oni povas agordi ilin laŭ onia pozicio kaj la tempo. Ili estas interaktivaj, do oni povas mem esplori la ĉielon kaj ofte uzi pli detalajn agordojn por ekhavi informojn kiuj simple tro ampleksus por libro. Ili enhavas konstelaciojn, la poziciojn de planedoj, eklipsojn kaj foje nebulojn kaj galaksiojn. Kelkaj eĉ lasas oni agordi kian teleskopon oni uzas. Tiaj programoj estas tre utilaj kaj amuzaj, sed kompreneble oni ne tiom ludu per ili ke oni forgesas iri eksteren.\n\n^Ĉi tiel aspektas la interfaco de la konata programo “Stellarium”.\n\nKonstelacioj\n\nUnu el la plej amuzaj kaj utilaj aferoj por fari kiam oni rigardas ĉielen estas rekoni konstelacioj. Tiuj estas regionoj en la ĉielo ĉirkaŭ bildo el steloj. La bildo konsistas el aro de steloj, kiujn oni povas mense ligi per linioj. Ekzistas 88 oficialaj konstelacioj nuntempe kaj multaj el ili estas tre maljunaj. Ili venas de la rakontoj de malnovaj kulturoj antaŭ multaj centoj da jaroj. Aliaj estas pli modernaj kaj nomataj laŭ la instrumentoj kiujn ŝipistoj uzis por esplori. Du ekzemploj de konstelacioj estas la Granda Ursino kaj la Malgranda Ursino, kiujn oni povas uzi por trovi la Nordan stelon, sed la ĉielo estas plena je aliaj interesaj bildoj.\n\nInter la plej konataj konstelacioj estas tiuj de la zodiako. Ili estas la konstelacioj kiuj troviĝas sur la ekliptiko, la ŝajnorbito de la Suno. Temas pri Ŝafo, Taŭro, Ĝemeloj, Kankro, Leono, Virgo, Pesilo, Skorpio, Sagitario,  Kaprikorno, Akvisto kaj Fiŝoj. Oficiale la Suno ankaŭ trairas la Serpentiston, sed tiu konstelacio klasike ne estis konsiderata parto de la zodiako. Multaj homoj ligas la konstelaciojn de la zodiako al la monatoj de la jaro kaj uzas la konstelacion ligitan al onia naskiĝtago por krei horoskopojn. Kvankam astronomoj ne kredas ke la konstelacio de onia naskiĝo iel influas onin, mem trovi ĝin en la ĉielo ja estas amuza. Tio ne signifas ke oni iru eksteren la nokton de onia naskiĝtago. Pro tio ke onia konstelacio estas tiu, en kiu la Suno troveblas dum onia naskiĝtago, oni devas atendi ĉirkaŭ duonjaron ĝis la konstelacio aperos en la ĉielo. Aldone, la akso de la Tero rondiras laŭ cirklo. Tuta rondo daŭras ĉirkaŭ 26000 jarojn, kio signifas ke la rilato inter monatoj kaj konstelacioj ŝoviĝis je ĉirkaŭ unu monato.\n\nĈi tiu mapo de in-the-sky.org montras la malsamajn konstelaciojn kun la ekliptiko kaj la galaksia ebeno.\n\nOriono estas videbla norde kaj sude kaj estas unu el la plej konataj kaj belaj konstelacioj. La figuro facile troveblas laŭ la tri helaj steloj kiuj formas ĝian zonon. Kun iom da banŝanco, oni povas eĉ distingi la nebulon de Oriono, granda nubaro el gaso en kiu novaj steloj naskiĝas. Laŭ la antikvaj Grekoj, Oriono estis fortega ĉasisto. Geo (Patrino Tero) iam sendis grandan skorpion por ataki lin. Dum la batalo, li estas trafata per sago, pro fripono de malamiko, kaj mortis. Kiam li estis ĵetata sur la marbordon, lia korpo estis metita en la ĉielon. Tiu mito klarigis la originon de la konstelacioj Oriono kaj Skorpio.\n\n^Oriono kun facile rimarkebla zono kaj ŝultroj\n\nKompreneble konstelacioj ne vere estas bestoj, herooj aŭ instrumentoj. Ili estas enkorpiĝoj de la perspektivoj de multaj kulturoj dum miljaroj, kiuj provis kompreni la mondon ĉirkaŭ si. Per modernaj teĥnikoj, astronomoj povas tre precize mezuri distancojn de steloj, kio montras, ke steloj ene de konstelacio fakte tute ne estas proksimaj. Stelo povas esti miloble tiom for ol sia najbaro. Tio signifas ke konstelacioj neniel rekoneblas kiam oni rigardas ilin el alia angulo. Eble tio estas seniluziiga, sed almenaŭ ni povas taksi nin bonŝancaj pro tio ke ni loĝas en la nura regiono en la universo kie la ĉielo aspektas tiel, kiel la nia.\n\nMeteoroj\n\nOni diras ke oni rajtas silente fari deziron kiam oni vidas falantan stelon. Tiukaze sperta stelspektanto havas multan bonŝancon, ĉar falantaj steloj estas pli antaŭvideblaj ol ili ŝajnas. Ne ekzistas veraj falantaj steloj. Temas pri etaj rokoj kiuj trafas la atmosferon kaj ekbrilas pro la varmo kiun ili kreas. Tia lumfenomeno nomiĝas meteoro. Oni ne bezonas timi ilin tamen, ĉar ili preskaŭ neniam sufiĉe grandas por atingi la surfacon de la tero. Fakte, miloj da kilogramoj da materio falas tra la atmosfero ĉiun jaron, sed nur kelkaj etaj ŝtonoj estas trovataj. Foje oni vidas hazardajn meteorojn, sed la granda plejparto videblas dum meteorfluoj. En specifaj regionoj ĉirkaŭ sia orbito, nia planedo trairas la ŝpurojn de malnovaj kometoj, kiuj enhavas multe da polvo. Dum kelkaj tagoj la Tero estas konstante trafata, kio povas kaŭzi centojn da videblaj meteoroj. Ili estas preskaŭ ĉie videblaj. Interese estas ke ili ŝajne venas el unu punkto, la radianto. Tiu efiko kompareblas al tio, kion oni vidas kiam oni veturas tra neĝo, kaj ĉiuj neĝeroj ŝajne venas el la sama punkto. Plej ofte oni nomas meteorfluon laŭ la konstelacio en kiu la radianto troveblas.\n\n^Kiam oni fotas dum longa tempo, ĉiuj meteoroj videblas samtempe. La radianto do estas facile trovebla.\n\nPlanedoj\n\nNia sunsistemo estas plena je planedoj el kiuj multaj videblas nudokule. La planedoj Merkuro, Venuso, Marso, Jupitero kaj Saturno jam estas dum miljaroj konataj. Ili aspektas kiel steloj, sed moviĝas sendepende. Ĉiuj planedoj ĉirkaŭiras la Sunon en pli malpli la sama ebeno, kio signifas ke ili troviĝas proksime al la ekliptiko. Oni povas trovi multajn informojn pri la pozicioj de la planedoj en almanako aŭ per la komputilo.\n\nMerkuro kaj Venuso ĉirkaŭiras la Sunon pli proksime ol la Tero. Tio signifas ke ili ĉiam troviĝas proksime al la Suno. Pro tio ili nur videblas tuj antaŭ la supreniro, aŭ tuj post la subiro de la Suno. Venuso estas krom la Suno kaj la Luno la plej hela objekto en la ĉielo kaj facile troveblas. Same kiel la Luno, la planedo nur estas parte luma. Tio nur veras por planedoj pli proksimaj al la Suno, pro tio ke oni ĉiam vidas la luman flankon de eksteraj planedoj. Kiam oni havas teleskopon kun bona sunfiltrilo, oni povas foje vidi Merkuro aŭ Venuso moviĝi trans la Suno. Tio nomiĝas tranzito kaj povas esti tre bela. Oni vidas la planedon kiel nigra disketo kiu malrapide moviĝas trans la multe pli granda stelo. Oni tamen neniam rigardu la Sunon sen protekti sin bone. Plej bonas observi la Sunon kun la helpo de sperta astronomo. Transitoj de Merkuro estas relative oftaj, kaj okazas ĉiujn kelkajn jarojn. Por la sekva tranzito de Venuso oni devos atendi ĝis la sekva jarcento, sed ankaŭ se ĝi ne preteriras la Sunon, ĝi tre belas.\n\n^Venuso antaŭ la Suno\n\nMarso estas ĉirkaŭ duone tiom granda kiel la Tero kaj plej facile troveblas kiam ĝi proksimas al alia planedo aŭ stelo. Kiam oni bone rigardas, oni povas vidi ke la eta punkto estas iom ruĝa. Tial la planedo estas ofte nomata ”La ruĝa planedo”.\n\nJupitero kaj Saturno estas la gigantoj de nia sunsistemo. La gasplanedoj estas tre helaj kaj facile troveblas nudokule. Ju pli for planedo estas, despli malrapide ĝi ĉirkaŭiras la Sunon, kio signifas ke ĉi tiuj planedoj moviĝas tre malrapide. Jupitero foje estas nomata la ”Jara planedo”, pro tio ke ĝi estas en la sama zodiaka konstelacio dum pli malpli unu jaro. Per binokloj aŭ simpla teleskopo la gigantoj iĝas eĉ pli interesaj, ĉar oni ne bezonas multkostajn instrumentojn por vidi detalojn. La kvar plej grandaj lunoj de Jupitero estas facile troveblaj kaj oni povas vidi ke ĉiutage iliaj relativaj pozicioj ŝanĝiĝas. La plej proksima luno, Io, nur bezonas ĉirkaŭ unu tago por rondiri! Sur la disko mem oni povas vidi, depende de kiom bonaj oniaj instrumentoj estas, ruĝajn kaj helajn bendojn el gaso kaj la fama ”Ruĝa Makulo”, kiu fakte estas giganta ŝtormo. Saturno estas konata pro siaj belegaj ringoj. Temas pri nenombrebla kvanto da etaj eroj de glacio kaj ŝtono, kiuj ĉirkaŭiras la planedon en larĝaj, maldikegaj ringoj. Malrapide la angulo el kiu ni rigardas la planedon ŝanĝiĝas, kio signifas ke foje la ringoj malaperas pro tio ke ni rigardas ilin rekte.\n\nLa lastaj du planedoj estas Urano kaj Neptuno. Ili ne videblas nudokule (krom Urano se la kondiĉoj estas perfektaj kaj oni scias kie oni rigardu), sed povas iĝi etaj bluaj punktoj se oni uzas la ĝustajn instrumentojn.\n\nLa luno\n\nOfte la plej elstera astro nokte estas la Luno. Ĝi estas natura satelito de la Tero kaj post la Suno la plej hela objekto en la ĉielo. Oni povas nudokule vidi la surfacon de la luno kaj vidas malhelajn ”marojn”, kiuj kreiĝis pro lafaj fluoj, inter la pli hela kratera pejzaĝo. La Luno iras same rapide ĉirkaŭ sian akson kiel ĉirkaŭ la Teron. Tio signifas ke oni ĉiam vidas la saman flankon de la surfaco. Multaj homoj vidas vizaĝon aŭ alian figuron en tiu disko. La disko ne ĉiam estas tute videbla tamen. La lumo de la Luno estas reflektata sunlumo. Dum la monato la Luno ĉirkaŭiras la Teron kaj estas konstante lumigata de alia flanko. Oni povas memori en kiu sinsekvo tio okazas per imagi strion ligita al la luma flanko de la Luno. Se ĝi formas la p de première (unua) ĝi estas en la unua parto de ĝia ciklo. Se ĝi formas la d derrière (malantaŭ), ĝi estas en la lasta parto de la ciklo. Se oni loĝas sude de la ekvatoro, oni vidas la Lunon inverse, do tiam la memorigilo ne funkcias.\n\n^Kvankam plene luma Luno estas tre populara, duonluma Luno povas esti eĉ pli bela pro la ombroj ĉe la rando.\n\nLa Suno estas ĉirkaŭ 400 fojojn tiom for kiel la Luno. Hazarde, ĝi estas ankaŭ 400 fojojn tiom distanca, kio signifas ke la du astroj ŝajnas same grandaj en la ĉielo. Tio kaŭzas unikan efikon kiu ekzistas sur neniu alia planedo en la sunsistemo, nome ke la Luno povas ekzakte kovri la Sunon. Tio povas okazi kiam la Luno estas en la punkto kie la orbita ebeno de la Luno tranĉas la ekliptikon (la ebeno sur kiu la Tero ĉirkaŭiras la Sunon). Tia enombriĝo nomiĝas eklipso kaj povas okazi dumaniere. Suna eklipso okazas kiam la Luno kovras la Sunon kaj kreas etan ombron sur la surfaco de la Tero. Tio signifas ke oni nur povas vidi ĝin sur eta bendo sur la surfaco. Homoj vojaĝas trans kontinentojn por sperti tion. Lunaj eklipsoj okazas kiam la Luno trairas la ombron de la Tero. La tuta surfaco de la Luno estas kovrata, kio signifas ke oni povas vidi tian eklipson sur la tuta nokta duono de la Tero. La lumo de la Suno trairas la atmosferon de la Tero ĉe la randoj kaj tiel atingas la Lunon, kio kolorigas ĝin ruĝa. Estas kvazaŭ ĉiuj sunsubiroj kaj sunsupreniroj surtere kune lumigas la Lunon. En januaro okazos la sekva luna eklipso. Ĝi estos tute videbla en Aŭstralio kaj Japanio, sed parte videblos de Orient-Eŭropo ĝis La norde de Sud-Ameriko.\n\n^Ruĝa Luno\n\nOni ne bezonas teleskopon por esti inspirita de la ĉielo. Tiom da astronomoj komencis nudokule aŭ per la plej bazaj instrumentoj. Tio ne estas tiom stranga tamen, kiam oni ekkomprenas kiom da diversaj spektakloj videblas nokte. Nur necesas hela nokto por vidi aferojn kiujn oni ne rapide forgesos. Tio iĝas eĉ pli amuze kiam oni mem trovis ilin en la ĉielo. Mallonge, scii pri la meĥanismoj de la ĉielo nur povas plibonigi onian sperton, do certe indas esplori la temon.", "author": "Frank van Hertrooij", "categories": ["La Kosmo"], "audio_links": null}
