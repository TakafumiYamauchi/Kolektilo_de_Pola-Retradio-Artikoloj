---
source: "Scivolemo (scivolemo.com)"
generated_at: "2025-10-31T08:49:57.436742+00:00"
generator: "retradio_lib.py"
time_range: "2019-01-02 – 2019-12-25"
---


# Heredo funkcias ne kiel pensite

**Published:** 2019-01-02

**URL:** https://scivolemo.wordpress.com/2019/01/02/heredo-ne-funkcias-kiel-pensite/

**Author:** Frank van Hertrooij

**Categories:** Sciencistoj

Centra koncepto en biologio estas DNA, la molekulo, kiu tenas ĉiujn necesajn informojn por funkciigi ĉelon. Ĝenerale kiam oni parolas pri DNA kaj heredado de genetikaj informoj, oni parolas pri la DNA en la nukleo, la kerno de la ĉelo. Tiuj DNA-molekuloj venas en paroj, el kiuj unu venas de la patro kaj unu de la patrino. Kvankam tiu kompreno de heredado estas ĝusta, ĝi ne estas tute kompleta. Ekzistas pli da DNA en la ĉelo ekster la nukleo, kiu laŭ la kompreno de biologoj nur estas heredata de la patrino, sed nova esploro kreas dubojn pri tio. Se estontaj esploroj konfirmos tion kaj trovos definitivan meĥanismon, tio ŝanĝos onian komprenon de heredo kaj eble gvidos al kuracmetodoj por severaj malsanoj.

DNA ekster la nukleo Ĉeloj de animaloj, plantoj kaj fungoj plenas je multaj etaj maŝinoj kun siaj propraj funkcioj: la organetoj. La plej grava el ili estas la antaŭe menciita nukleo, kiu entenas la DNA kaj dissendas genetikajn informojn al la aliaj organetoj por krei kompleksajn molekulojn. Tre interesaj estas ankaŭ la mitoĥondrioj , kiuj liberigas energion el sukero en ĉiuj kompleksaj ĉeloj, aŭ la ĥloroplastoj , kiuj respondecas pri fotosintezo en plantaj ĉeloj. Ĉi tiuj du organetoj ne estas tute fabrikataj de la ĉelo, sed havas siajn proprajn DNA-molekulojn kaj aliajn ilojn por mem reprodukti sin. Strukture ili fakte multe similas al prokariotoj : tre simplaj organismoj kiel bakterioj, kiuj ne havas ĉelkernon aŭ kompleksajn organetojn. Homoj havas nur mitoĥondriojn kaj neniujn ĥloroplastojn. Ili ne enhavas multe da DNA, sed kompreni la DNA kiun ili havas estas gravege. Pro tio ke la mitoĥondrioj provizas energion al la ĉelo, mutacioj en la mitoĥondrioj povas kaŭzi severajn malsanojn, specife en organoj kiel la cerbo, kiuj bezonas multe da energio.

La origino de mitroĥondria DNA Ne estas hazarda koincido ke mitoĥondrioj tiom similas al prokariotoj. Surbaze de interalie iliaj tre similaj strukturoj kaj metodoj de reproduktado, biologoj konkludis ke la mitoĥondrioj verŝajne origine estis memstaraj organismoj. Iam, unu el tiuj pramitoĥondrioj estis ”manĝata” de pli granda ĉelo, sed pro iu kialo ĝi ne povis esti digestata. Bonŝance tamen, la ĉeesto de la pramitoĥondrio ne ĝenis la gastigantan ĉelon. Fakte, ĝi estis tre efika energifabriko, kiun la ĉelo povis bone utiligi. Ekestis kunlaboro, kiun oni nomas endosimbiozo . La ĉelo provizas organikajn molekulojn al la pramitoĥondrio kaj la pramitoĥondrio provizas energion al la ĉelo. Iĝante dependa de la pli granda ĉelo, la pramitoĥondrioj povis iĝi pli efikaj per perdi grandan parton de sia DNA, kiun ili ne plu bezonis. Ekzistis evolua premo por igi la DNA kiel eble plej mallonga, ĝis restas nur kelkaj genoj, kiuj necesas por la reproduktado kaj la funkciado de la organeto. Tiel kreiĝis la moderna mitoĥondrio. Interesa fakto estas ke en preskaŭ ĉiuj organismoj, kiuj sekse reproduktas sin, la mitoĥondrioj venas nur de unu el la gepatroj. Tiun gepatron oni ĝenerale nomas la patrino, la ino aŭ la femalo, sed la grava diferenco nur rilatas al formo de la gameto (seksa ĉelo) kaj havas neniujn politikajn aŭ socialajn implikojn.

Malsamaj gametoj Oni povas pli bone kompreni kial oni ricevas mitoĥondriojn nur de la femala gameto, se oni komprenas kial oni bezonus malsamajn gametojn. Ĝenerale, en preskaŭ ĉiuj specioj, kiuj sekse reproduktas sin, ekzistas du specoj de gametoj: grandaj kaj malgrandaj. En homoj, la grandaj gametoj nomiĝas ovoĉeloj kaj la malgrandaj nomiĝas spermoĉeloj. Oni pensus ke el evolua perspektivo, havi malsamajn gametojn estus malbona afero, pro tio ke oni povas reprodukti sin nur kun parto de la populacio, sed la avantaĝoj pli grandas ol la kostoj.

Verŝajne en la komenco ekzistis nur unu speco de gametoj, kiu kunfandiĝis kun similaj gametoj por krei novan organismon. Tio funkciis, sed ne senprobleme. Pro tio ke ambaŭ gametoj kontribuis al la citoplasmo de la nova ĉelo, ili ambaŭ kontribuis mitoĥondriojn. Havi malsamajn mitoĥondriojn en la sama ĉelo estas malbona por la ĉelo, ekzemple pro tio ke mitoĥondrioj komparas siajn genojn al tiuj de kolegoj, kiam ili vundiĝas. Por tio gravas ke ili ĉiuj havu identajn genojn. Kompreneble, la mitoĥondrioj de ambaŭ gametoj volis regi la ĉelon, do ekestis evolua konkurso.

Oni pensas ke finfine, unu mitoĥondrio ekhavis mutacion, kiu ebligis al ĝi detrui fremdajn mitoĥondriojn. Tio kompreneble donis grandan avantaĝon al tiu mitoĥondrio, do la geno rapide plivastiĝis en la populacio. Je iu momento, la geno tiom disvastiĝis, ke la ŝanco ke du gonatoj kun agresemaj mitoĥondrioj renkontiĝis, iĝis pli kaj pli granda. Kompreneble tio estas malbona por la organismo, ĉar se la mitoĥondrioj atakas de du flankoj, neniuj restas por la vera laboro. Je tiu punkto, la ĉelo devis interveni. Kelkaj ĉeloj ekhavis mutaciojn, kiuj ebligis al ili la subpremadon de la mitoĥondrioj. Tiel la mitoĥondrioj de la alia ĉelo povis detrui ilin kaj lasi la proprajn mitoĥondriojn regi la ĉelon. La ĉeloj, kiuj tiel subpremis la mitoĥondriojn ja perdis la rajton de kontribui mitoĥondriojn, sed tio pli bonis ol havi neniujn entute, do la mutacio rapide disvastiĝis.

Je ĉi tiu punkto ekzistis malsamaj gametoj, sed ili ankoraŭ povis kunfandiĝi kun gametoj de ambaŭ specoj. Malgraŭ tio, la plej bona kombino klare estis inter malsamaj gametoj, do gametoj, kiuj nur akceptis la alian specon havis avantaĝon. Tio rezultis je selektado por ”elekta geno”, kiu certigis ke la gameto ne povis kunfandiĝi kun gametoj de la sama speco. Tiam vere ekestis malsamaj seksoj. La diferencoj en la formo de la gametoj estas la rezulto de la reprodukta strategio de homoj. Juste pro tio ke la spermoĉelo rajtas kontribui nur kutiman DNA, ĝi povas esti multe pli eta ol ovoĉelo kaj tio estas avantaĝo, ĉar oni povas krei multe pli da ili per malmulte da energio. La ovoĉelo estas pli granda kaj oni povas produkti nur kelkajn, sed oni ja povas kontribui pli.

La origina propono de tiu ĉi meĥanismo de la disiĝo de seksoj estis subtenata de matematika modelo. Oni povas legi pli pri tio en la origina publikaĵo: http://www.zoology.ubc.ca/let/pdfs/Hurst_Hamilton1992.pdf

Ĉu mitoĥondria DNA povas tamen esti transdonata per la spermoĉelo? Multaj metabolismaj malsanoj estas kaŭzataj de eraroj en la mtDNA (mitoĥondria DNA), ĉar la mitoĥondrioj respondecas pri la metabolismo de la ĉelo. Se oni suspektas ke paciento havas tian malsanon, oni do ofte analizas ties mtDNA kaj tiun de samfamilianoj kiel la patrino aŭ fratino. Tio ankaŭ okazis en la infana malsanulejo de Cincinnati en Usono. Tio, kio surprizis la esploristojn, estis ke kvarjaraĝa knabo havis mikson de mtDNA, dum oni devus nur ricevi mtDNA de la patrino. Kompreneble ili unue pensis ke la analizenda sango estis kontaĝita, aŭ ke alia eraro okazis, do ili petis novan sangon kaj sendis ĝin al diversaj laboratorioj, kie ĝi estis analizata per malsamaj metodoj. La rezultoj montris ke, surprize, neniu eraro okazis. La knabo vere havis miksitan mtDNA kaj sciante kie serĉi, la esploristoj trovis 10 parencojn kun la sama kondiĉo kaj entute 17 homojn en 3 malsamaj familioj. Laŭ la observoj de la esploristoj, filino kun miksita mtDNA povas transdoni la mtDNA sen interveno de sia partnero al siaj propraj infanoj, kio signifas ke ŝiaj infanoj havas mtDNA de la avo, sed ne de la patro. Tio estis la kazo kun la knabo en kiu ili origine trovis la miksitan mtDNA. Kiam knabo heredas mtDNA de ambaŭ gepatroj, iĝas pli kompleksa. Ŝajnas ke depatra transdono de mtDNA estas dominanta, kio signifas ke nur unu gepatro bezonas havi la kondiĉon por transdoni ĝin al siaj infanoj. Tio signifas ke knaboj kun miksita mtDNA ankaŭ povas transdoni mtDNA al iliaj infanoj, almenaŭ foje. La esploristoj jam havas plurajn aldonajn kandidatojn, kiuj eble havas ĉi tiun kondiĉon. Ili eĉ estimas ke 1/5000 homoj povus havi ĝin.

Oni ankoraŭ ne certas pri la meĥanismo per kiu mtDNA povus esti transdonata de patro al siaj infanoj, sed ekzistas divenoj pri kiel io ĉi tia povus funkcii. Kutime, ĉiuj mitoĥondrioj de la spermoĉelo, kiuj atingas la ovoĉelon estas detruataj. Tio okazas per specifa molekula indikilo, kiu povas esti rekonata de la ovoĉelo kaj detruata. Sendependa esploristo, kiu ne rekte envolviĝis en la esploro, pensas ke eble la mitoĥondrioj ne estas detruataj, pro tio ke tiu indikilo ne estas ĝuste ligata al la mitoĥondrio. Tiel la ovoĉelo ne povas scii ke la mitoĥondrio estas detruenda, kun la rezulto de Frankenstein-ĉelo kun la mitoĥondrioj de du homoj.

Kial gravas? Unue, pli bona kompreno de la homa korpo ĉiam estas utila, sed pli nuancita kompreno de heredado ankaŭ havas pli rektajn konsekvencojn. Ekzistas paroj, kiuj ne povas havi (sanajn) infanojn pro la risko de transdono de malsanaj mitoĥondrioj. Jam ekzistas beboj kiuj naskiĝis kun tri gepatroj. Unu patro kaj unu patrino donacas nuklean DNA, dum la alia patrino donacas ovoĉelon sen nukleo. Tiel la bebo povas heredi sanajn mitoĥondriojn. Kvankam ĉi tiaj beboj naskiĝis sane, la teĥnologio estas etike tre polemika, do ĝi estas kontraŭleĝa en multaj landoj. Feliĉe, la fakto ke patroj povas transdoni mtDNA povus solvi tiun problemon. La malkovrintoj pensas ke estontece, oni eble sukcesos uzi la mitoĥondriojn de la patro apud aŭ eĉ anstataŭ la mitoĥondriojn de la patrino, kio signifas ke neniu tria persono estus necesa.

Pli da detaloj pri la esploro kaj depatra heredado oni povas trovi en ĉi tiu scienca publikaĵo: https://www.pnas.org/content/115/51/13039

Laste, mi ŝatus danki Jon Perry de Stated Clearly, kiu prenis la tempon por respondi al miaj demandoj pri la evoluo de seksoj: http://statedclearly.com/


---

# Novaj mondoj kaj lunterpomoj

**Published:** 2019-01-09

**URL:** https://scivolemo.wordpress.com/2019/01/09/novaj-mondoj-kaj-lunterpomoj/

**Author:** Frank van Hertrooij

**Categories:** La Kosmo

Malgraŭ tio, ke la jaro estas ankoraŭ juna, ĝi jam tute plenas je novaĵoj el la kosmoj. Oni vizitis novajn mondojn por la unua fojo, reiris al la Luno kaj atingis arojn da “unuoj”.

Nova objekto vizitita de New Horizons

Forlasinte Plutonon kaj siaj lunoj, la New Horizons sondilo vizitis la plej distancan objekton ĝis nun. En la regiono de la sunsistemo kie Plutono troviĝas, la granda plejparto de objektoj estas tiom malgrandaj kaj distancaj, ke oni povas tre altkvalitajn teleskopojn por vidi ilin kaj kalkuli kiel ili moviĝas. Pro tio, oni ankoraŭ ne sciis kien oni sendu la sondilon post ties vizito al Plutono ĝis jaroj post la lanĉo. Sciencistoj devis atendi ĝis la misio jam estis okazanta por serĉi la objekton kaj la surteraj teleskopoj, kiujn ili unue uzis, ne sukcesis trovi taŭgan objekton. Nur kiam la teamo ricevis permeson por uzi la Hubble spacteleskopon, kiu ne estas ĝenata de la atmosfero kaj donas multe pli klarajn bildojn, oni sukcesis trovi tri kandidatojn. Ĉi tio jam estis granda sukceso, pro tio ke la direkto en kiun New Horizons flugas, estas tute plena je brilaj steloj, kiuj igas la malhelan objekton apenaŭ videbla.

La objekto, kiun oni finfine elektis, ricevis la karesnomon Ultima Thule kaj estas tre speciala. Unue, ĝi estas la plej distanca objekto en la sunsistemo, kiun oni vizitis ĝis nun. Tio signifas ke ĝi tre bone montras kiel la sunsistemo aspektis antaŭ longa tempo, pro tio ke ĝi ne estis tiom influata de la planedoj aŭ la Suno. Due, ĝi havas tre specialan formon. Kiam oni tre precize mezuras la tempon kaj onian pozicion dum malhelaj objektoj kovras la stelojn en la fono, oni povas lerni multe pri ĝi, specife pri la formo de la objekto kaj ĉu ĝi rotacias. Tiel, oni eltrovis ke la objekto ne estas sfero kiel Plutono, aŭ tute neregula formo kiel multaj kometoj aŭ asteroidoj, sed formo kiu konsistas el du tre rondaj sferoj. Unue oni ne certis pri ĉu la du sferoj estis konektitaj, aŭ ĉu ili estis en orbito unu ĉirkaŭ la alia kiel Plutono kaj sia plej granda luno Ĥarono (Plutono kaj Ĥarono estas preskaŭ same grandaj, kio kaŭzas ke ili ĉirkaŭiras la saman punkton, anstataŭ ke unu ĉirkaŭiras la alian). Kiam New Horizons alproksimiĝis, ĝi pliklarigis la misteron per foto de sia propra teleskopo. Tiu foto montris la formon de la objekto, kiu definitive konsistas el du konektitaj sferoj, kaj la koloron, sed la plej grava celo estis kontroli ĉu la objekto havas nekonatajn lunojn aŭ ringojn. Feliĉe por la misia teamo, ĝi trovis nenion, ĉar kvankam lunoj sonas interesaj, oni ne volis riski trafi unu el la lunoj kaj perdi ĉiujn datumojn, do tiukaze la sondilo devus ŝanĝi sian orbiton kaj ne povus observi la objekton de tiom proksime. Aldone, la fotoj kiujn New Horizons jam sendis montris la grandecon de la objekto, kiu longas ĉirkaŭ 31km kaj la koloron. Kompreneble Suno estas tiom longe for, ke la objekto estas preskaŭ tute malhela, sed kiam oni pliheligas la bildon, la rezulto estas bruneca koloro. Aldone, la sondilo mezuris ke la ”kolo” de la objekto, kie la du sferoj konektiĝas, reflektas pli da lumo ol la resto de la objekto. Tio verŝajne estas la rezulto de polvo, kiu kolektiĝas tie pro la gravito de la objekto.

La alproksimiĝo estis sukcesplena kaj New Horizons jam sendis konfirmon de sia bonfarto al la Tero. Kvankam ĝi ne havas celon nun kaj tre verŝajne ne havas sufiĉe da energio por atingi alian objekton, ĝia misio ankoraŭ ne finiĝis. Pro ĝia distanco kaj limigita teĥnologio, la transsendo de ĝiaj bildoj kaj mezuroj al la Tero okazas tre malrapide kaj eĉ kiam la transsendo finiĝis, sciencistoj surtere ankoraŭ povos uzi la datumojn dum jaroj. La fino de la sondilo mem estas multe trista tamen, ĉar ĝi vojaĝos pli kaj pli for de la Tero ĝis kiam ĝia energifonto elĉerpiĝis. Tiam ĝi silente pluvojaĝos kaj forlasos la sunsistemon.

Orbito ĉirkaŭ la plej eta objekto ĝis nun

La sondilo OSIRIS-REx jam dum iom da tempo observis la asteroidon ”101955 Bennu” de distanco, sed nun ĝi finfine estas en orbito ĉirkaŭ la objekto. Bennu estas terrenkonta asteroido, kio signifas ke ĝia orbito proksimas al tiu de la Tero. Unu fojon en ĉirkaŭ 6 jaroj, Bennu estas plej proksima al la Tero. Tio ne estas kialo por ekpaniki tamen. La sunsistemo estas tiom granda ke ”proksima” ankoraŭ estas plurajn fojojn pli longe for ol la Luno. Laŭ NASA, la organizo kiu sendis OSIRIS-REx, la probableco ke Bennu trafos la Teron antaŭ la fino de la 22a jarcento estas nur 1/2700.

Bennu estas tre eta objekto. Ĝia diametro estas nur 500m tra la ekvatoro. Aldone, ĝi estas freneze maldensa kompare al la Tero. Averaĝe, unucentimetra kubo da Bennu-materialo pezus 1,26g, dum unucentimetra kubo da Tero-materialo pezas 5,51g. La rezulto de tio estas ke Bennu ne sufiĉe pezas por havi fortan graviton. Sur ĝia surfaco, la gravito tiom etas, ke objektoj falas preskaŭ 200 000 fojojn malpli rapide ol surtere. Por OSIRIS-REx, tio estas granda defio. Ĝi devis multe malrapidiĝi, pro tio ke la gravito ne sufiĉe fortas por teni objektojn, kiuj pli rapidas ol 0,7km/h.

Kiam la sondilo alvenis, ĝi ne povis tuj eniri en orbiton. Oni ankoraŭ ne sciis ekzakte kiom peza Bennu estas, do la sondilo unue flugis tien kaj reen, por mezuri kiom forta la gravito estis. Pere de tiuj datumoj, oni kalkulis kiom ĝi devus malrapidiĝi por taŭga orbito. Feliĉe, ĉio iris bone kaj OSIRIS-REx nun troviĝas en orbito ĉirkaŭ Bennu, en kiu ĝi rondiras je rapido de ĉirkaŭ 6cm/s. Tre malrapide do!

OSIRIS-REx kunportis diversajn interesajn mezurinstrumentojn kaj fotas la surfacon. Tiel oni jam lernis multe pri la strukturo de Bennu. Verŝajne, ĝi komenciĝis kiel parto de pli granda asteroido, kiu disfalis. Poste la gravita influo de la planedoj tiris ĝin pli kaj pli proksima al la Suno, ĝis ĝi atingis la orbiton, en kiu ĝi nun troviĝas. La materialo de la asteroido estas strukture tre malforta, pro tio ke la gravito ne sukcesas kunpremi ĉion. Ĝia konsisto similas al tiuj de meteorŝtonoj, kiuj enhavas organikajn molekulojn, do ne estus surprizo ankaŭ trovi ilin en Bennu. Aldone, oni trovis argilojn, kiuj nur povus kreiĝi sub la influo de akvo. Verŝajne tiuj estas hereditaj de la pli granda asteroido, de kiu Bennu estis parto. La surfaco estas kovrita je etaj ŝtonoj kaj la ekvatoro estas pli larĝa ol la resto de la asteroido. Rimarkinda estas unu granda ŝtono de 10-20 metroj, kiu multe pli grandas ol la aliaj.

Ĉinio vizitas la malantaŭan flankon de la Luno

En la 20a jarcento, 12 marŝis sur la Luno por la Usona Apollo-projekto. Ankaŭ la Soviet-Unio sukcesis vojaĝi al la luno kaj eĉ kunporti materialon de la Luno, sed nur per robotaj misioj. Malgraŭ pluraj sukcesaj vojaĝoj al la Luno pasintece, neniu lando kapablas sendi homon al la Luno hodiaŭ. La unua sukcesplena surluniĝo post la Apollo-epoko estis parto de la Ĉina Chang’e- aŭ CLEP-projekto. En 2013, ili surlunigis la Chang’e 3, kiu kunportis la robotan lunaŭton Yutu. La Chang’e 4 (kaj Yutu 2), kiu estis origine farita por anstataŭi Chang’e 3 se ĝi malsukcesus, ricevis eĉ pli defian mision. Ĝi iĝis la unua misio, kiu sukcesplene surluniĝis sur la malantaŭa flanko de la Luno.

La malantaŭa flanko de la Luno ne estas malhela. Tio, kion oni celas kiam oni parolas pri la malhela flanko de la Luno estas ke la Luno ĉiam montras la saman flankon al la Tero, kio signifas ke unu flanko estas nevidebla surtere. La malantaŭa flanko de la Luno do certe ricevas sunlumon, same kiel la antaŭa flanko. Tio kio ja kaŭzas problemojn, estas ke oni ne povas rekte kontakti Chang’e 4. Pro tio ke la Tero ĉiam estas super la alia flanko de la Luno, la Luno blokas ĉiujn signalojn. Por solvi tiun problemon, oni sendis sateliton al specifa punkto super la Luno, kie la gravito de la Luno kaj la Tero tiel interagas, ke ĝia rondiro daŭras same longe kiel tiu de la Luno. Tiel ĝi ĉiam estas super Chang’e 4 kaj povas transdoni la informojn.

La kratero en kiu Chang’e 4, Von Kármán, troviĝas proksime al la suda poluso kaj havas diametron ĉirkaŭ 180m. Ĝia surfaco estas tre plata, pro tio ke ĝi iam estis plena je lafo. Oni atendas ke la materialo tie estas malsama ol tie, kie oni antaŭe analizis ĝin. Eble la plej surpriza eksperimento tamen, estas la eta plantodomo, kiun la sondilo kunportis. Per tio, ĝi celas esplori kiel interalie terpomoj kreskas sur la Luno.


---

# Kurantaj birdoj

**Published:** 2019-01-30

**URL:** https://scivolemo.wordpress.com/2019/01/30/kurantaj-birdoj/

**Author:** Frank van Hertrooij

**Categories:** Bestoj

Inter la plej popularaj grupoj de bestoj estas la birdoj. Sendube entuziasmuloj estas kaptataj de la buntaj plumaroj kaj rekoneblaj krioj. La kaŭzo de tiu granda diverseco kaj kvanto de birdoj estas ilia evolua sukceso, kiu estas la rezulto de adaptiĝoj kiel la flugkapablo kaj la aktiva vivstilo. Estas do strange imagi ke birdoj perdus sian flugkapablon, sed ekzakte tio okazis plurfoje en malsamaj grupoj de birdoj. Unu el tiuj grupoj, la palaeognathae, havas membrojn en Oceanio, Afriko kaj Sudameriko kaj fosilioj estis trovitaj ankaŭ en Nordameriko, Azio kaj Eŭropo. Multaj el ili estas altaj, pezaj birdoj, kiuj kuras anstataŭ flugi kaj klare aspektas kiel dinosaŭroj.

Afriko

Strutoj En Afriko ekzistis du malsamaj grupoj, nome la strutoj, kiuj daŭre vivas en diversaj partoj de kontinenta Afriko, kaj la formortintaj elefantbirdoj, kiuj vivis sur Madagaskaro. Strutoj estas tre konata parto de la Afrika faŭno kaj mirigas vizitantojn per sia grandeco. Plenkreskaj strutoj povas pezi 63-145kg. La maskloj iĝas 2,1-2,8m altaj kaj femaloj 1,7-2,0m altaj, kio igas strutojn la plej grandaj vivantaj birdoj. Ankaŭ la ovoj de la struto havas rekordon. Kun pezo de 1,4kg ili estas la plej grandaj ovoj de vivanta birdo kaj ili estas 15cm laŭ la longa flanko. Kompare al la korpo de la patrino tamen, ili estas etaj.

La korpo de la struto neniel taŭgas por flugado. Ĝi ankaŭ ne aspektas tre aerodinamika. Ĝi estas tre peza kaj ĝiaj flugiloj estas tro malgrandaj por porti tiom da maso. Aldone, la karino, al kiu la flugmuskoloj estas konektitaj en aliaj birdoj, ne ekzistas en strutoj kaj aliaj palaeognathae. Anstataŭe, ili havas platan sternumon. Laste, la plumoj ne estas taŭgaj por flugado. Kiam oni detale rigardas la plumojn de flugantaj birdoj, oni vidas ke la haretoj havas fiksan strukturon. Tio estas pro multaj etaj hokoj, kiuj konektas la haretojn. En strutoj, tiuj hoketoj tute mankas, kio igas la plumojn tre ĥaosaj.

Malgraŭ tio, ke ĝi flugas, la struto ne estas senhelpa. Flugado kostas multe da energio kaj certe estas evitinda, kiam oni ne bezonas ĝin. Anstataŭe, la korpo de la struto estas tute adaptita por vivi en la varma, ebena medio en kiu ĝi vivas. Ĝia plumaro estas tre bona izolaĵo por konservi varmon kaj per kovri siajn nudajn krurojn, ĝi povas mem reguli kiom da varmo ĝi volas perdi aŭ konservi. Tio estas tre grava, ĉar strutoj vivas en lokoj, kie la temperaturdiferencoj inter tago kaj nokto povas atingi 40°C. Aldone, strutoj ne bezonas timi predantojn. Se ili estas minacataj, ili povas kaŝi sin per sidiĝi sur la grundo, ili povas rapide forkuri aŭ ili povas eĉ ataki per siaj fortaj kruroj. La struto fakte estas mirinde bona je kurado. Ĝi povas kuri je 50km/h dum duonhoro kaj se ĝi vere kuras, ĝi povas atingi rapidojn de 70km/h averaĝe kaj eĉ 96km/h dum momento. Tio igas ĝin la plej rapida besto sur du kruroj. La flugiloj povas esti uzataj por rapide bremsi, aŭ por fari akrajn turnojn kaj ankaŭ la piedoj estas adaptitaj al kurado, ĉar malkiel aliaj birdoj, strutoj havas nur du piedfingrojn.

Elefantbirdoj Elefantbirdoj vivis en la tuto de Madagaskaro, sed iam dum la mezepoko ili formortis. Estas sufiĉe klare ke la ĉeesto de homoj kaj hejmbestoj ludis gravan rolon en tiu formorto. Tio eble parte okazis pro ĉasado, sed multe pli grava estis la manĝado de la ovoj. Elefantbirdoj produktis gigantajn ovojn de 10kg kaj povis iĝi laŭ volumeno 160 fojojn tiom granda kiel la ovo de kokino. Tiom granda ovo povis nutri multajn homojn. Bedaŭrinde, elefantbirdoj kaj aliaj palaeognathae estas K-strategiistoj. Tio signifas ke ili ne havas cent etajn, malmultkostajn ovojn, el kiuj multaj ne travivos, sed anstataŭe havas nur kelkajn grandajn ovojn, kiuj havas grandan ŝancon de travivi. Tiu strategio povas esti tre bona, pro tio ke la grandaj ovoj signifas ke la idoj naskiĝas tre memstaraj kaj plenkreskaj. Kiam homoj ekmanĝis la ovojn tamen, la elefantbirdo ne povis produkti sufiĉe da ovoj por travivi kiel specio. Tio, kune kun aliaj faktoroj, kaŭzis ne nur la malaperon de la elefantbirdoj, sed ankaŭ tiun de aliaj neflugaj birdoj kiel la dinornito kaj la dido, kvankam la dido ne estas membro de la palaeognathae.

Oni pensas ke elefantbirdoj estis la plej grandaj birdoj en historio. Ili iĝis 3m altaj kaj atingis imponan pezon de 730kg. Ili verŝajne aspektis multe kiel strutoj el Afriko, sed multe pli grandaj kaj kun pli dikaj kruroj. Genetikaj analizoj montras tamen ke ĝi pli proksimas al la Novzelanda kivio, kiu tiom grandas kiel kokino. Estas interesa fakto ke la nomo elefantbirdo eble ne venas de la grandeco de la birdo, sed de araba legendo de la brido Roĥo, kiu estis tiom giganta ke ĝi povis kapti elefantojn.

Sudameriko

Nur unu grupo de palaeognathae vivas en Sudameriko. Temas pri la reaoj, aŭ nanduoj. Ili estas pli etaj ol strutoj sed por birdoj sufiĉe imponaj. Kvankam ili aspektas kiel strutoj, ili ne estas la samaj kaj tio videblas interalie kiam temas pri reproduktado. Virreaoj kolektas 2-12 femalojn kaj zorgas ke ili restas kune ĝis ili pretas por la reproduktado. Kiam alia virreao venas, ĝi povas minaci kaj imponi la masklon ĝis unu el la du estas fortimigata. En ĉi tiu video ( ligilo ) videblas maloftaj bildoj de du maskloj, kiuj batalas por la femaloj. La virreao montras sian intereson per kurado kaj montrado de la flugiloj kaj finfine dancas per la kolo. Kiam la reainoj pretas por la reproduktado, ĝi reagas pozitive kaj ili faras la agon. Poste, la ovoj de la femaloj estas kolektitaj en unu nesto kaj la masklo, ne la femalo, kovas ilin. Tion ĝi faras sole dum pli ol kvin semajnoj, dum kiuj ĝi estas ege protektema. La kostoj de la kovado estas tiom grandaj tamen, ke multaj maskloj ne eltenas kaj devas foriri por manĝi, kio rezultas je la morto de la ovoj. La femaloj intertempe jam trovis novan masklon. Tiel, ili pligrandigas la ŝancon ke almenaŭ unu el la maskloj sukcesos kovi la ovojn ĝis la fino. Strutoj estas multe pli kunlaboremaj kaj la maskloj kaj femaloj kovadas kune, unu post la alia. Ili ankaŭ akceptas ovojn de aliaj strutoj, kvankam ili ĉiam metas la proprajn ovojn en la mezo.

Aŭstralio

Kazuaro La plej ekstertera membro de la palaeognathae estas la kazuaroj kun iliaj bluaj koloj kaj strangaj ruĝaj pendaĵoj. Malkiel la kurantaj struto aŭ reao, aŭ eĉ sia samlandano, la emuo, kazuaroj ne loĝas sur grandaj, plataj terenoj, sed en densaj arbaroj. La tri specioj estas identigeblaj per la bridoj, kiuj pendas de la gorĝo. La plej granda specio havas du bridojn kaj iĝas 190cm alta. Ĝi vivas en Novgvineo kaj la nordorienta parto de Aŭstralio. La alia specio, kiu estas iomete malpli granda, havas nur unu brido kaj loĝas en la nordo de Novgvineo. La plej eta specio iĝas 150cm kaj vivas en Novgvineo. Kazuaroj havas fortegajn krurojn kaj ĉiu piedo havas tri piedfingrojn, el kiu unu havas gigantan ungon de maksimume 12cm. Tiuj ungoj estas uzataj por sindefendo, sed ankaŭ povas esti uzataj por levi fruktojn de la grundo. Se necesas, ili povas uzi ilin ankaŭ por kurado ĝis 50km/h kaj saltado. Pro tio ke ili ŝatas kelkajn fruktojn kun grandaj semoj, ili helpas la plantojn kun la disvastigado de tiuj semoj. Tio igas ilin grava parto de la ekosistemo. Kazuaroj povas esti tre minacaj. La femaloj eĉ atakas siajn proprajn idojn se ili renkontiĝas. Malgraŭ tio, la birdo ne estas tiom danĝera kiel oni ŝajnigas interrete. Se oni agas respektplene, ĝi faros nenion, sed se oni minacas ĝin, ĝi povas ataki. Entute nur unu homo estis mortigita de kazuaro kaj tio estis el memdefendo.

Emuoj Emuoj estas genitike plej proksimaj al kazuaroj kaj loĝas en Aŭstralio. Malkiel kazuaroj, ili ne vivas en la arbaro, sed ofte sur plataj kaj sekaj terenoj. Tio igas ilian vivstilon pli simila al tiuj de strutoj kaj reaoj. Interesa diferenco estas la fakto ke la femaloj iniciatas la reproduktadon. Ili provas interesigi la masklojn per kurado kaj montrado de la plumoj kaj eĉ agrese batalas kontraŭ aliaj femaloj. Se la masklo interesiĝas, ĝi streĉas la kolon kaj plumojn kaj pikas la grundon per la beko. Poste ĝi ĉirkaŭiras ĉirkaŭ la femalo kaj frotas kontraŭ la femalo per la brusto. Tiam la femalo decidas ĉu ĝi ankoraŭ estas interesita kaj daŭrigas kun la reproduktado, aŭ forpelas la masklon per agreso. Kelkaj femaloj atendas dum la kovado kaj helpas la masklon, dum aliaj iras serĉi aliajn masklojn intertempe. Kiam la idoj eliras el la ovoj, la masklo iĝas tre protektema kaj eĉ forĉasas la patrinon se ili renkontiĝas.

Novzelando

Novzelando estas tiom izolita, ke antaŭ la alveno de homoj, preskaŭ neniuj mamuloj ekzistis sur la insulo. Nur kelkaj vespertoj kaj marmamuloj kiel delfenoj kaj fokoj povis atingi ĝin. Tio signifis ke birdoj ne bezonis konkursi kontraŭ mamuloj kiel en aliaj partoj de la mondo kaj ke ili provis preni iliajn lokojn. La rolo de granda herbovorulo estis prenita de la formortinta dinornito kaj tiu de talpo estis prenita de la kivio.

Dinornitoj Kiel elefantbirdoj, dinornitoj formortis pro la alveno de homoj sur ilia insulo. Pro la granda fosiliaro kaj la kvanto de konservita DNA, neniu granda prabesto estis tiom profunde pristudata kiel la dinornito. Oni scias pro la analizado de la antikva DNA ke la populacioj estis genetike diversaj kaj stabilaj antaŭ la alveno de homoj, sed post tio, ili formortis tre rapide. Oni estimas ke ili eble nur eltenas jarcenton kun homoj. Verŝajne la problemo estis la manĝado de ovoj, ĉar kiel la elefantbirdo, la dinornito havis malmultajn ovojn. Ne estas kvazaŭ ili estis tute sekuraj antaŭ la alveno de homoj, tamen. Ili havis unu malamikon, kiu nomiĝas la aglo de Haast. La aglo de Haast estis la plej granda aglo surmonde kaj verŝajne iĝis tiom granda kiel respondo al la grandeco de la dinornito. Post la formorto de la dinornito, ankaŭ la aglo de Haast rapide formortis. Malgraŭ la paralelojn inter la dinornito kaj la elefantbirdo, ili ne estas tiom proksimaj. Fakte, la plej proksima parenco de la dinornito estas la tinamo, malgranda birdo, kiu ankoraŭ flugas. Ironie, la dinornito estas la sola birdo kiu tute perdis siajn flugilojn.

Kivio La plej eta kaj ĉarma membro de la palaeognathae estas la kivio. Ĝi estas la lasta, kiu restas en Novzelando kaj iĝis grava parto de la kulturo. Oni tuj rimarkas ke ĝi ne estas kiel siaj parencoj kaj la kialo verŝajne estas la dinornito. Pro tio ke la dinornito prenis la rolon de granda herbovorulo, la kivio havus tro da konkurenco se ĝi pligrandiĝus, do ĝi restis eta. Ĝi iĝis noktulo kaj ĉiomanĝanto. Aldone, ĝi fosas truojn por dormi kaj kovi. La okuloj de la kivio estas preskaŭ senvaloraj. Ili estas tre etaj kaj ne helpas ĝin en la malhelo. Anstataŭe, la kivio uzas siajn naztruojn kaj estas la sola birdo kun naztruoj sur la pinto de la beko, anstataŭ sur la bazo. Pro tiu vivstilo, ĝi estas komparata interalie al talpoj. Ankaŭ la kivio havas rekordon. Kompare al la pezo de la kompatinda patrino, kiviojn havas la plej grandajn ovojn. La ovoj povas iĝi 450g, 20% de la pezo de la patrino, kaj 65% de ĝi estas ovoflavo. Ili enhavas tiom da nutraĵoj ke la idoj kutime ne aŭ apenaŭ bezonas esti nutrataj. Pro tio ke la ovo estas sesfoje tiom granda kiel estas kutima por tiom eta birdo, oni pensas ke la kivio eble estis pli granda antaŭe kaj ke la birdo malgrandiĝis, sed ne la ovo.

Disvastiĝo La palaeognathae do estas disvastiĝintaj trans pluraj kontinentoj, sed kiel tio okazis? Kiam la grupo unue disvastiĝis, Gondvano, kiu konsistis el la hodiaŭaj sudaj kontinentoj, disiĝis. Tio instigis longan diskuton, pro tio ke oni ne sciis kiam la palaeognathae perdis sian flugkapablon. Povas esti ke ili jam dekomence ne povis flugi kaj marŝis al la diversaj partoj de Gondvano, kie ili post la disiĝo aparte evoluis. Tiu teorio estis specife populara en la komenco, kiam oni nur povis uzi la aspekton de la bestoj kaj fosilioj por trovi la rilatojn inter ili. Alia teorio estis ke la kontinentoj jam disiĝis kaj ke ili estis atingitaj de flugantaj prauloj, kiuj poste sendepende perdis sian flugkapablon. Tiu lasta teorio sonas stranga, ĉar la ŝanco ke du organismoj evoluus ekzakte same estas tre malgranda, sed la faktoroj sub kiuj ili vivis estis tre similaj. Ili vivis en mallonga tempofenestro, dum kiu ili havis ankoraŭ neniujn konkurencojn surtere kaj ne bezonis forflugi por fuĝi. Nuntempe multaj DNA-analizoj estis faritaj kaj kombinitaj kun anatomiaj esploroj por objektive kompari la malsamajn grupojn kaj oni eltrovis ke la rilatoj estas transkontinentaj. Eĉ pli surpriza estas ke la flugantaj tinaboj ne estas gefrata branĉo de ĉiuj neflugaj palaeognathae, sed ke ili estas rekte en la mezo de la evolua branĉo, tuj apud la dinornitoj. Pro tio ke multaj birdoj el tute malsamaj grupoj perdis la flugkapablon, kiel didoj kaj pingvenoj, sed neniu alia birdo regajnis sian flugkapablon post kiam ĝi perdi ĝin, la ŝanco ke la palaeognathae sendepende perdis sian flugkapablon estas pli verŝajna.

Resumo de 19 jaroj da DNA-analizado pri la dinornito, kiu estas tro longa por esti detale priskribata, troviĝas per tiu ĉi ligilo

Eble ili do ne estas tiom belaj kiel tukanoj aŭ elegantaj kiel cignoj, sed palaeognathae certe estas specialaj. Per sia gigantismo kaj promenemo, ili montras tute unikan vojon, kiun evoluo povas preni kaj ili sendube estas sukcesplenaj. Eble la strategio estas eĉ tiom sukcesplena ke milionoj da jaroj post la formorto de homaro, birdoj daŭre ĉesos flugi.

Kovrilbildo: https://www.flickr.com/photos/ijsendoorn/379148971


---

# Scivolemo havas Jutuban kanalon!

**Published:** 2019-02-06

**URL:** https://scivolemo.wordpress.com/2019/02/06/scivolemo-havas-jutuban-kanalon/

**Author:** Frank van Hertrooij

**Categories:** Senkategoria

La ĉefa celo de Scivolemo estas igi homojn interesitaj pri scienco kaj krei bonan Esperantan enhavon. Por atingi tion, indas havi ĉeeston sur pluraj platformoj, sed ĝis nun tiuj neniam inkludis Jutubon. Dum la lasta KAEST tamen, Carlos alparolis min pri la ebleco kaj ni decidis krei skipon, al kiu Roĉjo poste aliĝis. Ni nun finfine sukcesis organizi ĉion kaj pretigis la unuan videon.

La unua video videblos ekde la 8a de januaro per tiu ĉi ligilo .

Pri la skipo Carlos

-Carlos estas la instiginto de la kunlaboro. Li okupiĝas pri la muntado de videoj, la prizorgado de la kanalo kaj multe pli. Roĉjo

-Roĉjo estas la prezentanto de la kanalo. Li aperas en la videoj kaj prezentos la sciencaĵojn klare kaj kun persona stilo. Frank

-Mi estas la aŭtoro kaj redaktanto de la blogo. Mi faras la esploradon, verkadon kaj dezajnon por la afiŝoj, kiuj poste estas adaptataj al videoj.


---

# Artefarita Intelekto de la komenco

**Published:** 2019-02-20

**URL:** https://scivolemo.wordpress.com/2019/02/20/la-historio-de-ai/

**Author:** Frank van Hertrooij

**Categories:** Senkategoria

Artefarita Intelekto, aŭ AI, iĝas pli kaj pli grava. Ĝi estas uzata por sciencaj esploroj, sed ankaŭ por financoj, transportado, robotoj, medicino kaj tiel plu. Sendube oni ĉiutage renkontas AI-on, eĉ se oni ne konscias pri tio, sed kio AI fakte estas kaj kiel ĝi funkcias? Por trovi respondon al tiu demando, indas reiri al la komenco, por vidi kiam komputiloj ekestis inteligentaj. Historio de softvaro Komputiloj konsistas el du partoj. La hardvaro estas la fizika aparataro, kiu faras la kalkulojn. Tiu aparataro estas ordonata de la softvaro, la netuŝebla programaro, kiu rakontas al la komputilo, kion ĝi devas fari. Unue la softvaro kaj hardvaro estis dezajnataj de la sama persono aŭ skipo kaj la programo ne troviĝis en la komputilo. Por uzi programon en tiu tempo, oni devis rearanĝi la dratojn de la komputilo, aŭ legi la programon de trukarto. Tio ŝanĝiĝis ĉirkaŭ la fino de la 50aj jaroj, kiam la vorto softvaro estis enkondukata kaj la unuaj programlingvoj estis kreataj. Per uzi programlingvon, oni ne plu bezonis rekte alparoli la komputilon, sed uzis interlingvon. Programlingvoj multe pli similas al homaj lingvoj kaj estas pli facile kompreneblaj por homoj. La komputilo poste tradukas la programlingvon al ordonoj, kiujn ĝi povas kompreni. La relativa klareco de programlingvoj igis la trovadon de eraroj pli facila kaj la programadon pli efika. Homoj ankaŭ ne plu bezonis kompreni la ekzaktan funkcion de la komputilo, sed nur tiun de la programlingvo. Tio ebligis la specialiĝon de softvaraj inĝenieroj.

Dum longa tempo, programoj estis simplaj en la senco ke la komputilo povis ĉiam solvi la problemon per sekvi la ordonojn. Esence, la demandoj, kiujn komputiloj devis solvi estis grandaj kalkulaj problemoj. Ili povis esti tre grandaj kaj timigaj, sed per sia kono de la kalkulaj reguloj, la komputilo povis solvi ilin. Tio estis tre utila kiam oni volis ekzemple kalkuli kiom iu devas pagi, aŭ eĉ por kalkuli kiel objektoj moviĝas en videoludo. Je tiaj taskoj komputiloj rapide iĝis multe pli efikaj ol homoj. Ili kalkulis pli rapide kaj precize kaj povis fari multajn kalkulojn samtempe. Tio ne sufiĉis por nomi ilin inteligentaj tamen. Komputiloj estis tre bonaj je kalkulado kaj sekvi regulojn, sed ili ne estis kreemaj. Ili ne povis improvizi, memstare decidi aŭ interpreti novajn spertojn. Ankaŭ gravas la distingon inter forta kaj malforta AI. Programo, kiu uzas ruzajn trukojn por inteligente solvi unu klason de taskoj, ekzemple senŝoforaj aŭtoj, estas malforta AI. Forta aŭ plena AI ankoraŭ ne vere ekzistas. Por atingi fortan AI, programo devas adapteme lerni, rezoni, plani kaj komuniki en naturaj lingvoj. Por tio necesas solvi problemoj de maŝinvidpovo kaj naturlingva komunikado unue. Ŝako La sankta gralo de AI estis ŝako. Kvankam ŝako ne ŝajnas la plej utila uzo de AI, ĝi estis tre taŭga problemo, pro tio ke ĝi estas sufiĉe facile lernebla de homo, sed pli-malpli neebla por neinteligenta komputilo. La kialo estas ke ŝako havas tiom da malsamaj ludpecoj kaj tiom da kvadratoj sur la tabulo, ke la ludo havas ekstreme multe da eblaj statoj. Tio signifas ke kalkuli ĉiujn eblajn estontajn situacioj kostus tiom da tempo, ke la komputilo bezonus multajn jarojn por decidi pri la unua movo. Ankaŭ granda biblioteko kun ĉiuj ludstatoj kaj la plej bona reago al ili ne funkcius. La bezonata kvanto de memoro estus simple tro giganta. La ideo de maŝino, kiu ludas ŝakon estas jam tre malnova. En 1771, Johan von Kempelen kreis la ”Schachtürke” (Ŝakturkon), maŝinon kun la aspekto de Turka viro, kiu laŭ von Kempelen kapablis ludi ŝakon. Tio mirigis la spektantaron, kiu dum jaroj provis elpensi kiel la maŝino funkciis kaj multaj gravaj homoj el tiu tempo, kiel Napoleono, ludis kontraŭ ĝi. Kompreneble la Ŝakturko ne vere povis ludi ŝakon kaj funkciis per kaŝita homa ŝakludisto. La ideo restis tamen kaj denove ekbrulis en la 20a jarcento, kiam komputiloj tiom rapide pliboniĝis, ke oni serioze ekkonsideris ŝakkomputilojn.

La  ideoj, sur kiuj ŝakkomputiloj estas bazitaj, publikiĝis en 1950 de Claude Shannon. En la 50aj jaroj komputiloj ankoraŭ ne estis sufiĉe fortaj por fari tiom grandajn taskojn, sed tio ne signifas ke oni ne interesiĝis pri tio, kion oni estontece povus atingi. Esence tio similas al kvantumaj komputiloj hodiaŭ. En sia publikaĵo, Shannon pridiskutis kiom giganta la kvanto de ludstatoj fakte estas kaj proponis metodojn por pli efike fronti kontraŭ la problemo. Tiumaniere, oni ne kreus komputilon, kiu perfekte ludas, sed ĝi almenaŭ bone ludus se oni konsideras la tempon kaj energion, kiun ĝi bezonus.

La centra koncepto de la programo estus la ”taksfunkcio”. Tiu funkcio uzus diversajn faktorojn, ekzemple la kvanto kaj specoj de ludpecoj sur la tabulo, aŭ la libereco de movado de tiuj ludpecoj, por taksi la valoron de ludstato. Tio sonas kompleksa, sed multe similas al tio, kion homa ŝakludanto faras. Se oni elektas movon en ŝako, oni devas scii ekzemple kiom da ludpecoj oni havas kaj kiom ili valoras kaj uzi tiujn informojn por elekti valoran movon. Tio kio igas la sistemon de Shannon tiom efika estas ke ĝi ne postulas ke oni kalkulu ĉiun eblan estontecon por elekti movon. Anstataŭe, li proponis ke la komputilo uzu la taksfunkcion por kalkuli kiom valoraj la eblaj movoj estas kaj poste kiom damaĝaj la eblaj reagoj de la kontraŭulo estus. Tiujn informojn ĝi povas kompari por trovi la plej bonan movon en tiu momento. Esence la komputilo do antaŭpensas unu movon, sed oni povas teorie igi ĝin antaŭpensi kiom ajn oni volas. La sola limo estas forto de la komputilo. Unue ŝakludistoj estis tre skeptikaj kaj kredis ke komputilo neniam povus venki bonan, homan ŝakludiston. Je la fino de la jarcento tamen, pli kaj pli da homoj konvinkiĝis, dum komputiloj iĝis pli kaj pli bonaj kaj venkis pli kaj pli bonajn ŝakludistojn. La vera venko de komputiloj venis en la 90aj jaroj, kiam la ŝakkomputilo Deep Blue ludis kontraŭ la tiama monda ĉampiono Garry Kasparov, uzante metodoj bazitaj sur tiuj de Claude Shannon. En 1996 ĝi perdis 2-4, sed en 1997 ĝi venkis! Kvankam Kasparov ne konsentis, komputiloj oficiale pli bonis ja ŝako ol homoj. Tamen oni ne kontentis. Oni argumentis ke vera intelekto ankoraŭ ne estis atingita, ĉar ŝako ne estis tiom malfacila. La sekva granda defio estis la ludo goo. La oficiala tabulo, sur kiu oni ludas goon, havas 361 spacojn, dum ŝako havas nur 64 kaj la kvanto de eblaj movoj ĝenerale estas super 100. Kun tiom da eblecoj, eĉ ŝakkomputiloj ne plu funkcias. Malgraŭ tio, la Eŭropan ĉampionon de goo, Fan Hui, venkis maŝino en 2015. Pli rimarkinda eĉ, estas la fakto ke la programo, AlphaGo, instruis la strategion al si mem.

Maŝina lernado Kiam infano lernas novan kapablon, ĝi ne faras tion per detalegaj informoj kaj antaŭe elpensitaj metodoj kaj strategioj. Ĝi simple faras kaj vidas kio funkcias. Estus tre bone se komputiloj lernus sammaniere. Oni ne bezonus mem elpensi la strategiojn por solvi problemojn kaj eble estontece oni eĉ entute ne plu programus komputilojn, sed nur instruus al ili. Hodiaŭ, grandaj entreprenoj kiel Google, kiu ankaŭ aĉetis la entreprenon, kiu kreis AlphaGo, uzas maŝinan lernadon por la plej diversaj celoj. La rekonado de bildoj kaj sonoj, ekzemple, iĝis multe pli facila per maŝina lernado kaj ankaŭ aferoj kiel la rekomendado de produktoj povas uzi maŝinan lernadon. La problemoj en tiaj kampoj ŝajnas tre malsimilaj, sed la kerno de la problemo estas ĉiam la sama. Kiam komputilo provas labori kun io nepreciza, ekzemple mane skribitaj adresoj, oni ne povas verki regulojn laŭ kiuj la maŝino povas interpreti tiujn datumojn. Same kiel homoj, la komputilo bezonas lerni de siaj spertoj por bone fari la taskon. Sed kiel maŝino povus lerni de siaj spertoj? Por maŝina lernado ne necesas komputilo. Tio sonas strange, sed unu el la unuaj maŝinoj, kiuj sukcesis pliboniĝi surbaze de spertoj, estis farita el 304 alumetaj skatoletoj. La ideo estis elpensita de Donald Michie en 1961, kiu mem konstruis la skatoletaron kaj igis ĝin ludi tiktakon (tri en vico), Sur ĉiu skatoleto, li desegnis eblan staton de la ludo kaj enmetis diverskolorajn bidojn. Li nomis sian ”komputilon” MENACE kaj instruis al ĝi ne per reguloj, sed per ludi 220 ludojn kontraŭ ĝi kaj igi ĝin lerni de siaj spertoj. Ĉiam kiam li ludis sian vicon, li malfermis la skatolon, kiu kongruis kun la ludstato kaj elprenis bidon. La koloroj de la bidoj korespondis kun la malsamaj kvadratoj en la ludo, do surbaze de la koloro, Michie sciis kiun kvadraton MENACE elektis. Kompreneble uzi hazardajn bidojn ne donas bonajn strategiojn, do la komputilo preskaŭ tuttempe perdis en la komenco, sed ĝi ricevis retrokuplon. Ĉiam kiam MENACE venkis, la skatoletojn ĉiuj ricevis tri novajn bidojn en la koloroj, kiujn ĝi elektis. Kiam ĝi malvenkis, ĉiuj skatoloj perdis bidon kaj kiam neniu venkis, ĉiu skatolo ricevis nur unu bidon. Tio signifis ke kiam MENACE elektis la ĝustajn kolorojn tuthazarde, ĝi ricevis pli da bidoj en tiu koloro, kio igis la ŝancon ke ĝi elektus same estontece pli granda. La mala efiko ankaŭ okazis, kio igis ĝin eviti malbonajn strategiojn. Iĝis klare de la eksperimento ke MENACE rapide iris de perdi ĉiujn ludojn al ludi same bone kiel homo kaj kiam Michie ŝanĝis sian strategion, MENACE povis sin adapti. En ĉi tiu video oni rekonstruis MENACE kaj lasis homojn ludi kontraŭ ĝi dum matematika konferenco por vidi kiel ĝi lernas. Oni povas mem ludi kontraŭ MENACE per digitala versio . Kompreneble sistemo kun skatoletoj nur funkcias kun tre simplaj ludoj. Por ludi ekzemple ŝakon aŭ goon, la kvanto de skatoletoj bezonataj multe pli grandus ol la kvanto de steloj en la observebla universo. Por solvi tiun problemon, komputiloj kiel AlphaGo uzas ruzajn metodojn por igi la kalkuladon pli efika kaj uzas softvaron anstataŭ hardvaron (ĝi uzas matematikon por priskribi la ”reziston” anstataŭ fizikan rezistilon). Malgraŭ tio, la koncepto de MENACE, premii kondutojn, kiuj gvidas al dezirata rezulto, estas universala por maŝina lernado. La sama principo estis uzata por konstrui maŝinojn, kiuj povas rekoni bildojn. Oni uzis tre simplan kameraon kun malmulte da bilderoj. Per tiu kamerao, oni fotis nigran muron kun blanka geometria figuro kiel kvadrato, triangulo aŭ cirklo, aŭ eĉ litero. La bilderoj poste estis interpretataj de la maŝino, kiu konsistis el multege da hazardaj dratoj kaj rezistiloj kun etaj motoroj. La tasko de la maŝino estis interpreti la figuron kaj meti ĝin en kategorion, kiel kvadratoj, trianguloj ktp. Se ĝi ĝuste elektis, ĝiaj motoroj ŝanĝas la rezistilojn tiel, ke la konektoj inter tiuj dratoj iĝas pli fortaj. Se ĝi malĝuste elektis, la konektoj iĝas malpli fortaj. Tiel oni kreis pozitivan retrokuplon, kiu ebligis al la maŝino pli kaj pli bone interpreti la bildojn. La maŝino eĉ povis relerni kiam oni detruis 10% de la dratoj. Bedaŭrinde, oni eltrovis ke la sistemo nur funkciis kun simplaj bildoj. Tro kompleksaj bildoj konfuzis ĝin, kio haltigis dezajnadon de pli bonaj lernantaj maŝinoj dum longa tempo. Hodiaŭ ekzistas programoj, kiuj povas tre facile kategoriigi bildojn kaj, depende de kondiĉoj, povas eĉ pli facile fari tion homoj. La sekreto estas ke tiuj programoj ne uzas unu tavolon da konektoj, kiel la rezistiloj en la analogaj maŝinoj, sed pluraj tavoloj, kiuj influas unu la alian, same kiel la ĉeloj en la cerbo. La malsamaj tavoloj estas uzataj de la programo por detekti malsamajn rilatojn inter la bilderoj. Tiel parto de la konektoj povas servi por rekonado de geometriaj figuroj, dum alia parto respondecas pri vizaĝoj, aŭ koloroj. Tio fakte multe similas al kiel la cerbo rekonas bildojn. La diferenco estas ke dum homo devus studi dum jaroj por lerni distingi inter ekzemple centoj de malsamaj plantaj specioj, forta komputilo povas lerni la samon ene de tago. La nura afero kiu gravas, estas ke ĝi havu sufiĉe da referencmaterialo por lerni kaj sufiĉe da komputila forto.

La kerna koncepto de artefarita intelekto estas tiom utila, ke ĝiaj aplikoj tro vastas por priskribi en ĉi tiu artikolo. La montritaj ekzemploj ja montras tamen, ke artefarita intelekto povas esti io simpla kaj tuŝebla kaj ke eĉ simplaj objektoj kiel skatoletoj povas iĝi inteligentaj. Artefarita intelekto do esence ne dependas de la objekto, kiu faras la pensadon, sed la reguloj laŭ kiuj ĝi pensas. Alia afero kiu evidentiĝas estas ke artefarita intelekto estas nenio ”nova”. Kalkulado estis rigardata kiel tasko por la intelekto, ĝis oni ekkreis kalkulilojn, kiuj pli rapide kaj precize kalkulis ol homoj. Post tio, ŝako iĝis ”la” tasko por inteligentuloj, ĝis ŝakkomputiloj ekvenkis homojn. Estonte, intelekto estos povi konvinki homojn pri tio ke oni estas homo, sed programoj, kiuj tekste aŭ voĉe helpu klientojn iĝas pli kaj pli konvinkaj. Ĝenerale oni do povas diri ke homoj difinas intelekton kiel ĉio, kion komputiloj ankoraŭ ne povas, ĉiam plialtigante la kriteriojn. Iom maljusta, ĉu ne? Mi sxatus danki Rommel MARTINEZ, spertulo pri AI, kiu kontrolis la enhavon de la artikolo. Jen lia persona retejo . Aldona legmaterialo: http://www.cs.fsu.edu/~cap5605/ai_100_report_0906fnlc_single.pdf https://www.oxfordmartin.ox.ac.uk/downloads/academic/The_Future_of_Employment.pdf https://news.cgtn.com/news/3d3d414d776b444e78457a6333566d54/share_p.html

Publikiĝo de Shannon pri ŝakkomputiloj

Bildlicensoj: https://www.pexels.com/photo/black-white-and-brown-chess-board-game-139392/ https://www.flickr.com/photos/binaryape/5151286161/ https://commons.wikimedia.org/wiki/File:The_Turk.jpg https://commons.wikimedia.org/wiki/File:ClaudeShannon_MFO3807.jpg https://www.flickr.com/photos/22453761@N00/592436598/ http://www.texample.net/tikz/examples/neural-network/


---

# Kiam insektoj militas

**Published:** 2019-03-13

**URL:** https://scivolemo.wordpress.com/2019/03/13/kiam-insektoj-militas/

**Author:** Frank van Hertrooij

**Categories:** Bestoj

Por travivi en la naturo necesas bona defendo. Ĉiu konas bestojn, kiuj protektas sin per kornoj aŭ veneno, sed tiuj ne estas la solaj strategioj. Interesaj ekzemploj troviĝas en la mondo de insektoj. Tiu grupo havas nekredeble multajn speciojn kaj do estas tre diversa. Aldone, kelkaj el ili vivas en kompleksaj socialaj strukturoj kun malsamaj roloj, kio kreas tute novajn eblojn por sindefendo. Jen kelkaj el la interesaj manieroj per kiuj insektoj defendas sin.

Fantominsektoj estas granda grupo de specioj, kiuj protektu sin kontraŭ aliaj bestoj kiel birdoj. La plej klara metodo estas imitado de la ĉirkaŭaĵoj. Multaj fantominsektoj vivas en arboj, do por ne elstari, ili aspektas kiel longaj, maldikaj bastonoj, aŭ plataj folioj. Kvankam oni pensus ke folioj kaj bastonetoj ne faras multe, multaj fantominsektoj eĉ uzas sian konduton por imiti ilin. Ili povas svingi kaj danceti kiel folio, kiu flirtetas en la vento. Por igi la teatraĵon eĉ pli realisma, kelkaj specioj eĉ lasas plantojn kaj fungojn kresketi sur ili kaj ekzistas specioj, kiuj povas ŝanĝi sian koloron. Fantominsektoj do povas esti malfacile troveblaj eĉ se oni scias ke ili proksimas kaj eviti atakon estas pli bona ol kontraŭbatali.

Se iu predanto malgraŭ ĉio sukcesas trovi la fantominsekton, ĝi daŭre ne akceptas la malvenkon. La aro de specioj trovis diversajn metodojn por fuĝi, forpeli aŭ eĉ rekte ataki la kontraŭulon. Multaj fantominsektoj havas akrajn pikilojn sur diversaj partoj de la korpo. Eurycantha horrida , ekzemple, havas grandajn pikilojn sur la malantaŭaj kruroj. Multaj specioj povas ankaŭ ŝpruci likvaĵojn, kiuj malbongustas, malbonodoras aŭ surprizas atakantojn. Aliaj fantominsektoj estas malpli konfrontemaj kaj preferas forpeli la atakanton. Tion ili faras per montri helajn kolorojn sur la flugiloj, kiujn ili kutime kaŝas. En la naturo, helaj, brilaj koloroj ofte estas avertoj, do la subita malfermo de la flugiloj povas konfuzi kaj fortimigi predantojn. Ekzistas fantominsektoj, kiuj faligas sin dum ili montras la flugilojn. Kiam ili falis sur la grundon, ili subite kaŝas la flugilojn denove kaj ne plu troveblas inter la folioj surgrunde. Tiel ili povas konfuzi la atakanton kaj samtempe fuĝi. Fantominsektoj do estas majstroj de preventi kaj eviti atakojn, sed ili ne ĉiam sukcesas. Feliĉe ili havas lastan trukon. Se ĝi devas batali, ĝi povas oferi kruron kaj poste fuĝi. La kruro malrapide rekreskas ĝis la antaŭa grandeco kaj la fantominsekto travivis.

Fantominsektoj devis multe adapti sin por sole travivi, sed kiam oni vivas en granda grupo, la reguloj de la ludo ŝanĝiĝas. Grandaj kolonioj kun multe da formikoj aŭ abeloj kaj mielo logas novajn predantojn, sed la grupo ankaŭ ebligas tute novajn defendajn strategiojn. Esence la sorto de la kolonio iĝas pli grava ol tiu de individuaj membroj, same kiel la korpo pli gravas ol individuaj ĉeloj. Tio povas rezulti je kelkaj tre interesaj, sed kruelaj kazoj de memoferado.

La formiko Colobopsis explodens ne estas misnomita. La malgranda formikspecio vivas en grandaj kolonioj, kiuj estas tre allogaj bufedoj al ĉiaj predantoj. Kiam malamiko, ekzemple pli granda formiko, provas ataki la kolonion, la loĝantoj riskas siajn proprajn vivojn por defendi ĝin. Ili tenas la malamikon per mordi ĝin kaj direktas la abdomenon (pugon) al ĝi. Poste, ili fleksas la abdomenon tiom forte ke ĝi eksplodas kaj ŝprucas flavan gluecan venenon. La defendantoj ne travivas la eksplodon, sed se ĉio iras glate, la atakanto mortas, aŭ fuĝas.

Estas interesa fakto ke memoferado povas esti bona strategio en la naturo, ĉar oni kutime vidas la naturon kiel lukton por travivi. Malgraŭ tio, la stranga konduto havas sencon. Unue, la tuta kolonio estus detruata de atakantoj, se ĝi ne povus forpeli ilin. Eĉ se la memoferado do estas terura por la individua formiko, ĝi estas tre avantaĝa por la kolonio kaj specio ĝenerale. Due, ne ĉiu formiko en la kolonio povas eksplodi. Tiuj, kiuj eksplodas estas etaj laborformikoj, kiuj ĉiukaze ne povas reprodukti sin. Ilia evolua sukceso do dependas de kiel iliaj parencoj fartas, pro tio ke ili havas similajn genojn kaj ja povas transdoni ilin. Protekti la kolonion per oferi sin do detruas la korpon de la individua formiko, sed protektas la genojn. Parenteze, oni ne pensu ke la aliaj formikoj faras tute nenion dum la atako. Estas pli grandaj formikoj, kies tasko estas la protektado de la enirejo. Se la atakanto ne estas forpelata de la eksplodantaj formikoj, la sorto de la kolonio restas sur iliaj ŝultroj.

Alia formiko, Forelius pusillus , havas malpli agresan manieron de oferi sin, sed tio ne igas tion malpli kruela. Ĉiun vesperon, ili fermas la enirejon de sia kolonio per sablo, por ke ĝi estu sekura kaj malfacile trovebla. Malbonŝance, kelkaj formikoj devas resti ekstere por bone fini tiun laboron. Ili laboradas ĝis la enirejo tute ne plu videblas kaj kiam oni matene iras al la kolonio, oni vidas ke ili malaperis. La formikoj, kiuj restas ekstere ne estas sufiĉe fortaj por travivi la nokton tiel. Verŝajne ili mortas pro malsato kaj la elĉerpiga laboro. Por la kolonio, tio ne estas problemo, ĉar ĝi malpli verŝajne estos atakata kaj ĝi estas tiom granda ke ĝi povas perdi kelkajn formikojn.

Alia ekzemplo de insektoj, kiuj vivas en kolonioj estas la abelo Apis cerana japonica . Ĝi estas minacata de la japania giganta vespo ( Vespa mandarinia japonica ), la plej granda vespo kiu ekzistas. La vespo povas iĝi 5cm kaj povas mortigi dekojn da abeloj ĉiun minuton. Kelkaj ekzemplaroj eĉ povas mortigi tutan kolonion. Tial la abelo havas defendan meĥanismon, kiun abeloj el la resto de la mondo ne havas. Kiam la unua vespo eniras en la kolonion, la abeloj amase kovras ĝin. Centoj da abeloj povas aliĝi, kreante abelbulon kun la vespo en la mezo. La armeo de abeloj komencas vibrigi siajn flugmuskolojn por varmigi la bulon ĝis 46°C. Tio estas la sama meĥanismo, kiun ili uzas por varmigi la abelujon. Tio mortigas la vespon, sed la plejparto de la abeloj travivas. Oni dum longe pensis ke la varmo mortigas la vespon kaj daŭre kredas ke ĝi estas grava faktoro, sed kvankam la vespo toleras malpli da varmo ol la abeloj, almenaŭ 47°C necesas por mortigi ĝin. Tiu problemo estis solvata de eksperimentoj, kiuj mezuris la koncentraciecon de CO 2 en la abelbulo. Dum ili varmigas la bulon, la abeloj liberigas multe da CO 2 , kio altigas la koncentraciecon. En tiuj kondiĉoj, kun alta temperaturo kaj multe da CO 2 , la vespo ne povas travivi pli longe ol 10min kaj ne povas logi aliajn vespojn.

Kompreneble ĉi tiuj ekzemploj ne sufiĉas por reprezenti la plej grandan grupon de bestoj surtere, sed ĝi ja montras kiom diversaj insektoj estas. Oni povas trovi multe pli da interesaj ekzemploj en la naturo, kiuj povas plenigi tutajn librojn kaj eĉ tiam ankoraŭ ekzistas insektoj, kiujn oni ankoraŭ ne malkovris.

Bildoj: https://pixabay.com/photos/cockroach-walking-green-small-animal-199710/ https://commons.wikimedia.org/wiki/File:Vespa_simillima_xanthoptera01.jpg https://www.antweb.org/ https://commons.wikimedia.org/wiki/File:Vespa_simillima_xanthoptera01.jpg


---

# La patkukoj de la maro

**Published:** 2019-04-03

**URL:** https://scivolemo.wordpress.com/2019/04/03/la-patkukoj-de-la-maro/

**Author:** Frank van Hertrooij

**Categories:** Bestoj

La oceano plenas je grandaj fiŝoj. La rajo Manta birostris povas iĝi ĝis 7m larĝa kaj aspektas kiel buŝego kun naĝiloj. Ne timu tamen. Malgraŭ ĝia impona aspekto, ĝi estas ĝentila kaj nedanĝera se oni respektas ĝin. Kiel ajn, Manta birostris kaj ĝiaj proksimaj parencoj aspektas tute ekstertere, do indas demandi kial ĝi estas tia, kia ĝi estas.

Manta birostris estas rajo. Tio estas granda grupo de fiŝoj, kiuj plej proksimas al ŝarkoj kaj la Holocephali , kiuj estas multe malpli bone konataj. Tiuj tri grupoj kune estas la kartilagaj fiŝoj. La ĉefa eco de tiaj fiŝoj estas, ke ili ne havas ostojn. Ili havas skeleton, sed ĝi konsistas el kartilago. Tio estas fleksebla materialo, kiun homoj havas ekzemple en la nazo kaj oreloj. Bedaŭrinde, kartilago ne tiom facile kreas fosiliojn kiel osto, pro tio ke ĝi estas pli mola. Tio multe malhelpas paleontologojn, kiuj volas esplori la historion de ĉi tiuj interesaj bestoj. La skeleto ne estas la sola afero, kiu igas kartilagajn fiŝojn specialaj, krome. Ili ankaŭ ne havas naĝvezikon. Preskaŭ ĉiuj aliaj fiŝoj havas vezikon plenan je gaso. Tiu gaso malpli pezas ol la akvo ĉirkaŭ la fiŝo, kio igas ĝin flosi iomete. Tiun efikon oni povas mem testi per enspiri multan aeron kaj salti en naĝejon. Kun multe da aero en la pulmoj, oni malpli facile sinkas ol kun malmulte da aero en la pulmoj. Homaj pulmoj kaj fiŝaj naĝvezikoj fakte estas du specialigitaj variaĵoj de la sama praorgano. Rajoj kaj ŝarkoj ne havas tian naĝvezikon kaj trovu aliajn strategiojn por ne sinki al la fundo kontraŭ sia volo. Tion ili faras laŭ du malsamaj manieroj. Unue, ili multe pli aktive uzas siajn naĝilojn por puŝi sin supren. Due, ili havas tre grandajn hepatojn, kiuj enhavas oleon. Tiu oleo estas malpli densa ol akvo kaj ankaŭ iomete flosigas ilin. Kompare al gasoj, oleo fakte havas la avantaĝon ke ĝi ne estas facile kunpremebla. Tio signifas ke ŝarkoj kaj rajoj povas multe pli facile elteni la akvopremon je malsamaj profundecoj ol ili povus se ili havus naĝvezikon.

Rajoj ne aspektas kiel tipaj fiŝoj. Granda parto el ili estas rondaj aŭ rombformaj kaj plataj kiel patkuko. La brustaj naĝiloj estas tre grandaj kaj larĝaj kaj sub ili troviĝas la buŝo kaj brankoj. La okuloj troviĝas sur la supro de la fiŝo kaj la vosto havas venenan pikilon. Aliaj rajoj aspektas iom malsame. Segilofiŝoj aspektas pli similaj al ŝarkoj ol aliaj rajoj. Ili havas krom la brustajn naĝilojn kelkajn aliajn naĝilojn, kiuj klare videblas kaj ili naĝas per la vosto kiel ŝarkoj. Kiam oni rigardas segilfiŝon de sube tamen, la diferencoj iĝas multe pli klaraj. Ĝia ventro estas tre plata, la brustaj naĝiloj estas grandaj kaj la buŝo troviĝas sub la korpo anstataŭ antaŭ ĝi. Ankaŭ segilfiŝoj do estas rajoj. Ilia plej rimarkinda adaptiĝo estas la segilo. Tio estas longa plata elkreskaĵo, kiu havas vicon de dentoj je ambaŭ flankoj kaj plenas je sensorganoj, kiuj interpretas elektrajn signalojn. Pri la uzo de la segilo ekzistis multaj mitoj. Oni eĉ pensis interalie ke segilfiŝoj povis duonigi homojn, sed tio ne eblas, ĉar homoj multe tro grandas por esti konsiderataj predoj. En 2012, la scienca revuo Current Biology publikigis esploron pri la manĝkondutoj de segilofiŝoj kaj trovis kelkajn interesajn aferojn. Ili povas uzi siajn segilojn por vundi fiŝojn. Tion ili faras per alproksimiĝi al la fiŝo kaj rapide svingi la segilon flanken. Ili ankaŭ povas manipuli la predon tiel, ke ili povas elekti ĉu ili volas gluti la kapon aŭ la voston unue. La segilofiŝoj ankaŭ reagis al artefarite kreitaj elektraj kampoj, kreitaj en la akvo. Tio pruvis ke ili uzas ilian senson de elektraj kampoj por serĉi predojn. La esploro ne trovis pruvojn por la hipotezo ke la segilo estas uzata por grati la fundon. Dum la ĉasado la segilo fakte estas suprenpuŝata en angulo. Ja eblas ke la segilfiŝo gratas la fundon per la dentoj por akrigi ilin.

La esploro pri la manĝkondutoj de segilofiŝoj: https://www.sciencedirect.com/science/article/pii/S0960982212000851

Alia speciala grupo de rajoj estas la elektraj rajoj. Ili aspektas tiel, kiel oni imagas rajon, sed ĝi naĝas per la vosto anstataŭ la brustaj naĝiloj. Ankaŭ elektraj rajoj uzas elektrajn kampojn por detekti predojn, sed ili povas pli. Ili povas krei elektrajn ŝokojn de 8-220V depende de la specio. En antikva Grekio kaj la Romia imperio, rajoj de la specio Torpedo torpedo estis uzataj por malseverigi la doloron de naskado kaj operacioj. La strangaj fiŝoj estis misteraj al multaj kulturoj antaŭ la malkovro de elektro, pro tio ke ili povas ŝoki onin sen tuŝado.

Plej grandaj estas la grupoj Myliobatiformes kaj Rajiformes , kiuj havas respektive 223 kaj 270 speciojn. Kiam oni pensas pri hazarda rajo, la ŝanco ke ĝi estas en unu el tiuj du grupoj estas tre alta. Tio veras ankaŭ por la grupo Dasyatidae en Myliobatiformes . Ili estas familio de rajoj, kiuj havas longan, maldikan voston. La vosto estas pli longa ol la resto de la korpo kaj havas venenan pikilon je la fino. Kvankam tiu vosto aspektas timiga, ili uzas ĝin por defendo anstataŭ atako. Oni eĉ ofertas ekskursojn al turistoj, ekzemple ĉe la Kajmana Insularo, dum kiu ili povas tuŝi la rajojn kaj interagi kun ili en malprofunda akvo. La rajoj tie alkutimiĝis al homoj pro la fiŝkaptistoj, kiuj ĵetis restaĵojn en la akvon. Nun oni povas nutri ilin permane, karesi ilin kaj eĉ doni kison.

La mallongvosta pikrajo, Dasyatis brevicaudata , estas sufiĉe proksima parenco de la rajoj ĉe la Kajmana Insularo, sed ĝi havas multe malpli bonan reputacion. Kiam la Aŭstralia bestoentuziasmulo, televida personeco kaj zoologo Steve Irwin mortis pro piko de la rajo, la novaĵo disvastiĝis tra la tuta mondo. Pikoj de ĉi tiu specio estas tre maloftaj, do oni ne bezonas timi ilin, sed en la kazo de Steve Irwin temis pri piko rekte en la koron. La morto de Steve Erwin estis granda perdo, sed ĝi restas nur unu kazo. Oni ne povas juĝi tutan grupon de diversaj specioj laŭ unu akcidento.

Alia membro de la Myliobatiformes estas la antaŭe menciita Manta birostris . Ĝi estas la plej granda rajo kiu ekzistas kaj la kvina plej granda fiŝo entute. Malkiel multaj aliaj rajoj, mantaoj naĝas en malferma akvo, anstataŭ tuj super la fundo kaj nutras sin parte per filtrado. Pro tio, mantaoj havas iom malsaman korpon ol aliaj rajoj. La okuloj, ekzemple, troviĝas je la flankoj de la kapo anstataŭ sur ĝi kaj por kamufli sin, la ventro estas blanka kaj la dorso malhela. Por kapti planktonon, la buŝo de Manta birostris estas tre granda kaj troviĝas je la antaŭo de la korpo anstataŭ la subo. Ĝi lasas la akvon eniri kaj flui trans la filtriloj, kiuj kaptas planktonon, kiun ĝi poste glutas. Apud la buŝo troviĝas du loboj, kiuj povas direkti la akvon kiel funelo dum ĝi nutras sin. Molekulaj esploroj montras tamen ke mantaoj ne nur manĝas planktonon. Sciencistoj mezuris kiom pezaj la atomoj en la korpo de mantaoj estas kaj konkludis ke la rilatumo inter atomoj de malsamaj pezoj nur povis esti klarigata se ĝia dieto konsistus por ĉirkaŭ 27% el planktono. Tion oni ne sciis antaŭe, pro tio ke oni observis la rajon ĉe la surface. Por ĉasi siajn aliajn predojn, ĝi devas iri inter 200 kaj 1000m sub la akvosurfacon.

Mantaoj ankaŭ estas inteligentaj. Rajoj ĝenerale havas grandajn cerbojn kompare al la korpo kaj Manta birostris havas unu el la plej grandaj cerboj de ĉiuj fiŝoj. Ili estas scivolemaj kaj kiam ili vidas sin en spegulo, ilia konduto ŝanĝiĝas. Oni faris eksperimenton kun du mantaoj. Dum 16 tagoj, oni observis la rajojn dum ili naĝis tra ilia akvario. Foje oni metis spegulon en la akvarion kaj foje oni turnis la spegulon, por ke ili nur vidu la blankan, nereflektan flankon. Dum tiu eksperimento, la esploristoj observis ke la mantaoj naĝis en cirkloj ĉirkaŭ la spegulo kaj kondutis sin malkutime. Tio povas esti pro tio ke ili komprenas ke ili rigardas sin mem anstataŭ aliulon kaj volas kontroli tion. Bedaŭrinde la eksperimento estis farata per nur du ekzempleroj, sed ĝi povas esti la bazo de pli grandaj esploroj.

La esploro kun la spegulo: https://link.springer.com/article/10.1007%2Fs10164-016-0462-z

Mantaoj ne estas danĝeraj se oni respektas ilin. Pro tio ke ili tiom grandas, mantaoj nur estas minacataj de la plej grandaj predantoj, kiel grandaj ŝarkoj kaj orcinoj. Ili ankaŭ sufiĉe rapide forfuĝas, malgraŭ ilia malrapida aspekto. Foje ili ja estas atakataj kaj plenkreskaj ekzempleroj ofte havas spurojn de ŝarkaj atakoj, sed almenaŭ ili travivis.

La plej bela konduto de Manta birostris ankaŭ estas unu el la plej misteraj. Foje, ili saltas ĝis 2m en la aeron kaj ŝvebas dum kelkaj sekundoj, post kio ili falas plate sur la ventron kun laŭta bato. Tio okazas dum grandaj renkontiĝoj kun centoj da ekzempleroj kaj povas daŭri tutan tagon. Kun tiom da mantaoj, ili saltas kiel pufmaizo. Neniu certe scias kial ili saltas tiom. Povas rilati al reproduktado, manĝado aŭ komunikado. Verŝajne estas aro da faktoroj, kiujn oni ankoraŭ ne komprenas. Ĉiukaze, la vido de tiom granda besto, kiu tiom elegante saltas el la akvo estas mirinda sendepende de ĉu oni komprenas ĝin.

Licencoj de bildoj: https://commons.wikimedia.org/wiki/File:Dasyatis_brevicaudata_006.jpg https://nl.wikipedia.org/wiki/Bestand:Torpedo_torpedo_corsica.jpg


---

# Kio estas nigra truo?

**Published:** 2019-04-17

**URL:** https://scivolemo.wordpress.com/2019/04/17/kio-estas-nigra-truo/

**Author:** Frank van Hertrooij

**Categories:** La Kosmo

Per sia apero en sennombraj sciencfikciaj filmoj kaj libroj, nigraj truoj certe pruvis ke ili estas inter la plej interesaj objektoj en la universo. La ideo de nigra truo estas mistera. Temas pri objekto kun tiom granda denseco, ke ĝi rompas la nunan komprenon de fiziko kaj neniu scias kio okazas preter ĝia rando. Ĝi instigas la homan fantazion al elpensi la plej frenezajn historiojn, ĉar se neniu vere komprenas la objekton, ĉio subite eblas.

En la nefikcia universo, nigraj truoj komenciĝis kiel matematika koncepto. Ili sekvis el la matematiko, kiun Einstein, kaj poste ankaŭ aliaj fizikistoj, malkovris. Masoj povas iĝi senfine densaj kaj kuniĝi en unu senfine malgranda punkto. Unue tio sonis tute neebla. Devis esti iu nemalkovrita meĥanismo de la naturo, kiu preventus la formiĝon de tia punkto. Observoj montris la malon tamen. Estas steloj, ekzemple, kiuj rapide moviĝas ĉirkaŭ nevidebla, centra punkto. Ilia ekzakta orbito indikas ke ili iras ĉirkaŭ objekto kun tre granda maso. Nigraj truoj do estis observeblaj, sed nur rekte per observi la stelojn ĉirkaŭ ili. Hodiaŭ oni kredas ke nigraj truoj estas sufiĉe abundaj objektoj kaj ke la plejparto de galaksio havas gigantan nigran truon en la centro.

Kio estas nigra truo? Nigra truo estas objekto kun tiom forta gravita kampo, ke eĉ lumo ne povas eskapi ĝin. Tio ne signifas ke la maso de nigra truo nepre estu giganta. Ajna maso povas iĝi nigra truo, se oni sufiĉe forte kunpremas ĝin, do la denseco de la objekto pli gravas ol la maso. Ekzistas simpla formulo, kiun oni povas uzi por kalkuli kiom malgranda objekto devas iĝi por esti konsiderata nigra truo. La formulo funkcias por Schwarzschild nigraj truoj, kio signifas ke la nigra truo ne havu elektran ŝarĝon aŭ angulan movokvanton. Veraj nigraj truoj ĝenerale havas angulan movokvanton (ili rotacias), sed la formulo por Schwarzschild nigra truo estas daŭre bona indiko kaj facile komprenebla.

En tiu ĉi formulo, r s estas la radiuso de Schwarzschild en metroj. Ĝi estas la radiuso de la eventa horizonto: surfaco de sfero, ene de kiu lumo ne povas eskapi. Kiam oni parolas pri la grandeco de nigra truo, oni ne parolas pri la objekto mem, ĉar nigra truo estas senfine malgranda, sed pri la grandeco de tiu sfero. m estas la maso de la objekto en kilogramoj. Ju pli granda la maso de la objekto estas, des pli granda la radiuso de Schwarzschild estas. Finfine estas du konstantaj nombroj, kiuj estas la rezulto de la fundamentaj kvalitoj de la universo. Ili estas G, la gravita konstanto, kaj c, la rapido de lumo. Se oni kolektas ĉiujn necesajn nombrojn, oni povas kalkuli la radiuson de Schwarzschild por ajna objekto. La schwarzschildradiuso de la Suno ekzemple, estas iom pli eta ol 3km kaj tiu de la Tero estas ĉirkaŭ 9mm. Teorie oni do povus fari nigran truon el la Suno kaj Tero, sed praktike ili ne havas sufiĉe da maso por la meĥanismoj, kiuj kreas nigrajn truojn.

Formiĝo de nigraj truoj Nigraj truoj povas kreiĝi per pluraj meĥanismoj kiel la kunfandiĝo de pli etaj nigraj truoj, aŭ kiel produkto de la praeksplodo, sed la plej konata meĥanismo estas parto de la evoluo de steloj. Dum ilia vivo, steloj ŝanĝiĝas surbaze de la ”brulaĵoj”, kiujn ili havas kaj do de ili maso. La grandeco de stelo estas regata de balanco. Unuflanke la gravito de la stelo provas kunpremi ĝin, sed ĝi ankaŭ produktas multe da energio, kiu kaŭzas kontraŭpremon. Tiu energio venas de nukleaj reagoj en la kerno de la stelo. Elementoj kun malalta maso, kiel hidrogeno, estas kunfandigataj, kreante elementojn kun pli alta maso, kiel heliumon. Tiu procezo nomiĝas nuklea fuzio. La elementoj iĝas pli kaj pli pezaj ĝis la stelo produktas feron, post kio la kunfandigo ne plu nete liberigas energion. Je tiu momento, la kerno devas serĉi novan balancon.

Je la fino de sia vivo, la Suno iĝos blanka nano. Tio estas stelo, kiu ne plu povas subteni sian ekvilibron per la varmo de nuklea fuzio, sed la principo de ekskludo preventas ke ĝi kunpremiĝu eĉ pli. Laŭ tiu kvantummeĥanika principo, du elektronoj ne povas okupi la saman kvantuman staton, kio preventas ilin de kunpremiĝi tro multe. En pli grandaj steloj, eĉ tiu premo povas esti venkita, kio kreas neŭtronan stelon. Tio estas stelo en kiu ĉiuj elektronoj kaj protonoj kunfandiĝis, kreante neŭtronojn. Ankaŭ neŭtronoj ne volas kunfandiĝi pro la principo de ekskludo, kio preventas neŭtronajn stelojn de kunpremiĝi eĉ pli. La denseco de neŭtrona stelo estas nekredeble granda, pro tio ke 99% de atomo kutime estas malplena spaco. En neŭtrona stelo, tiu malplena spaco malaperis, kio igas la stelon tiom densa kiel giganta atomkerno. La rezulto estas stelo kun radiuso de kelkaj kilometro kaj maso pli granda ol tiu de la Suno. En la plej grandaj steloj eĉ la neŭtronoj kunfandiĝas kaj neniu forto en la universo sufiĉe grandas por kontraŭi la kunpremiĝon. La stelo malkreskadas ĝis ĝi iĝas senfine malgranda. Alivorte, ĝi iĝis nigra truo.

Foti nigran truon Antaŭ nelonge, la unua bildo de nigra truo publikiĝis kaj iĝis novaĵego ĉie en la mondo. Ĝi estis la rezulto de granda internacia kunlaboro kun astronomoj kaj teleskopoj el multaj landoj sub la nomo “Event Horizon Telescope” (Eventhorizonta Teleskopo). La matematiko, kiu priskribas nigrajn truojn, jam ekzistas dum jarcento, kio igas onin demandi sin, kial neniu vidis nigran truon ĝis ĉi-jare. Kompreneble la respondo temas pri kiom malfacile foti nigran truon povas esti. La EHT havis observis la supermasan nigran truon en la centro de la galaksio Messier 87 (M87). Tiu elekto ŝajnas iom stranga, pro tio ke la Lakta Vojo havas propran supermasan nigran truon, sed oni ne elektis M87 tute hazarde. La nigra truo en la centro de la Lakta Vojo, Sagittarius A*, havas mason ĉirkaŭ 4 milionojn da fojoj pli grandan ol tiu de la Suno. Tio estas nekredeble multe, sed nenio kompare al la maso de la nigra truo en M87 de pluraj miliardoj da Sunoj. Tio signifas ke la Schwarzschildradiuso de la nigra truo en M87 estas pli ol 120AU (astronomiaj unuoj: 1AU estas la distanco inter la Suno kaj la Tero). La Schwarzschildradiuso de Sagittarius A* eĉ ne atingas 1AU. Kvankam la fotita nigra truo estas tre granda, ĝi daŭre estas tiom for, ke ĝia grandeco en la ĉielo estas nur 19-38μas. Por kompreni tiun nombron, oni sciu ke oni mezuras objektojn en la ĉielo per gradoj. La diametro de la Luno estas ĉirkaŭ duona grado. Pli etaj objektojn oni mezuras per angulaj minutoj, kiuj estas sesdekonoj de grado kaj angulaj sekundoj, kiuj estas sesdekonoj de angulaj minutoj. La grandeco de la nigra truo estas mezurata en angulaj mikrosekundoj, aŭ miliononoj de angulaj sekundoj. Tia grandeco estas komparebla al la punkto sur la ”i” en la dokumentoj, kiujn la Apollo misio lasis sur la Luno, vidite de la Tero.

Neniu sola teleskopo surtere kapablas foti objektojn, kiuj aspektas tiom etaj en la ĉielo kiel la nigra truo en M87. Por foti tian objekton, oni bezonus teleskopon, kiu tiom grandas kiel la tero mem. Tio kompreneble ne eblas, sed astronomoj havas bonan kromvojon por tamen krei tian teleskopon. Kiam oni observas la saman objekton per du teleskopoj kaj kombinas ilin, oni pensus ke la distingpovo duobliĝus, sed eĉ pli bonas. Kiam oni kombinas du teleskopojn, ili agas kiel teleskopo tiom granda kiel la distanco inter ili. Se oni do metas unu teleskopon en Madrido kaj unu en Moskvo, oni havas la distingpovon de teleskopo tiom granda kiel Eŭropo. La EHT do ne estas unu teleskopo. Ĝi estas reto de grandaj profesiaj observatorioj ĉie sur la mondo, eĉ sur Antarkto. Interesa fakto estas ke la kvanto de datumoj, kiuj devis esti kolektataj estis tiom granda, ke oni ne povis uzi dratojn aŭ la interreton por sendi ilin. Anstataŭe oni uzis aviadilojn, kiuj fizike transportis la durdiskojn. Reto de teleskopoj do estas tre utila kiam oni volas distingi tre forajn, etajn objektojn, sed ĝi ankaŭ havas problemon. La EHT havas la distingpovon de teleskopo tiom granda kiel la tero, sed ĝi ne kolektas same multe da lumo. Por solvi tiun problemon, oni bezonis rigardi la nigran truon tre longe kaj kombini la lumon kolektitan dum tiu longa tempo. Lui teleskopojn kaj pagi astronomojn estas multekosta tamen, do la observtempo devis esti kiel eble plej mallonga. Ankaŭ tiu faktoro kontribuis al la elekto de M87, ĉar la supermasa nigra truo en tiu galaksio estas multe pli aktiva ol tiu en la Lakta Vojo. Kiam la datumoj estis elektitaj, homoj kaj komputiloj kunlaboris por krei bildon el ili. Ili faris tion en malsamaj teamoj, kiuj ne rajtis komuniki, por vidi ĉu ili venus kun la sama rezulto. La rezulto de tiu grava laboro estas la unua bildo de nigra truo, kiu videblas ĉi-sube.

Kiel interpreti la bildon Nigraj truoj absorbas ĉiun lumon. Tial ili estas nigraj. Kion oni do vidas sur la bildo? Por pli bone kompreni tion, oni devas kompreni kiel nigra truo estas strukturita kaj kion ĝi faras al siaj ĉirkaŭaĵoj. La plej grava parto estis la eventa horizonto. Ĝi absorbas ĉiun lumon kaj do aspektas kiel ombro. Tio klarigas kial la mezo de la bildo estas tute nigra. La ombro estas multe pli granda ol oni atendus, parenteze. Pro tio ke nigraj truoj kurbigas la spacon ĉirkaŭ si, ankaŭ lumo kiu preterirus la nigran truon povas esti ensuĉata. La bela parto de la bildo ne estas la eventa horizonto tamen. Ĉirkaŭ aktiva nigra truo rondiras disko de materialo, per kiu la nigra truo nutras sin. Tiu materialo nomiĝas la alkreska disko. La disko iras tre rapide kaj povas alproksimiĝi al la rapido de lumo. La ekstremaj kondiĉoj igas la diskon milionojn da gradoj varma, kio igas ĝin brile elsendi radion. La oranĝkolora (la koloroj en la bildo estas malveraj) svaga cirklo sur la bildo estas tiu alkreska disko. Iom aspektas kvazaŭ la foto estas farita de supre, pro tio ke oni vidas la tutan diskon. Ĉe Saturno ekzemple, parto de la disko ne videblas, ĉar ĝi estas malantaŭ la planedo. Kiam temas pri nigra truo tamen, tio estas iluzio. Oni ĉiam vidas la tutan diskon, sendepende de la angulo. Por kompreni tion, oni komprenu ke la cerbo pensas ke lumo ĉiam iras rekte, eĉ se ĝi iras tra kurbita spaco. Kiam parto de la disko estas malantaŭ la nigra truo, la forta gravita kampo tiel kurbigas la lumon, kiun la disko elsendas, ke ĝi tamen atingas la Teron. La lasta efiko, kiu videblas, estas ke parto de la disko aperas multe pli brila ol alia parto. Tio estas la rezulto de Dopplerradiado. Tio kaŭzas ke la parto de la disko, kiu moviĝas en nian direkton aspektas pli hela ol la parto kiu moviĝas for de ni. Kvankam la unua vera bildo de nigra truo ne estas tiom spektakla kiel en sciencfikcio, ĝi estas ege grava. Ĝi ne nur estas simbolo de bela, internacia kunlaboro, sed ankaŭ pruvas ke la ideoj, kiujn sciencistoj havis pri nigraj truoj estas ĝustaj. La spertoj kaj konoj, kiujn astronomoj akiris per tiu ĉi projekto certe helpos ilin eĉ pli bone kompreni la universon de kiu ni ĉiuj estas parto kaj ĉi tio sendube ne estos la lasta nigra truo, kiun homaro fotis.

Vidu ankaux la artikolon de ISAE pri la foto: https://www.scienca-asocio.com/single-post/2019/04/15/Unuafoje-oni-fotis-nigran-truon


---

# Simetrio en la naturo

**Published:** 2019-05-15

**URL:** https://scivolemo.wordpress.com/2019/05/15/1094/

**Author:** Frank van Hertrooij

**Categories:** Bestoj, Ĥemio

Ne estas sekreto
ke homoj ŝatas simetrion. Al multaj homoj nenio estas tiom ĝena kiel malrekta
kahelo, kiu rompas la patroneon. Ritmo estas grava en preskaŭ ĉiu muziko kaj
homoj kun simetria aspekto eĉ estas ofte konsiderataj pli allogaj. Eble la
homoj, kiuj plej entuziasmiĝas de simetrio estas sciencistoj tamen, ĉar en
matematiko kaj la natursciencoj, simetrio povas solvi tiom da problemoj.
Sekvafoje kiam vi vidas ion simetrian, vi do povos aprezi ĝin eĉ pli.

Simetrio en bestoj En biologio, simetrio troviĝas ĉie. Tio videblas kiam oni rigardas sin mem per spegulo, ĉar la dekstra kaj maldekstra partoj de la korpoj estas (proksimume) samaj. Tre multaj organismoj havas iun simetrion, sed ne ĉiam la saman kiel homoj. Kian simetrion organismo havas dependas de ĝiaj vivkondiĉoj kaj evolua historio.

Kelkaj bestoj,
kiel multaj sponguloj, ne estas simetriaj. Tio ne gravas, ĉar ili ne faras
multe. Ili simple estas ie kaj filtras akvon. Bestoj, kiuj faras pli interesajn
aferojn, kiel moviĝi, ĝenerale ja havas simetrion.

Pli ofta simetrio
estas radia simetrio. Tio estas la simetrio de torto, dividita je egalaj pecoj.
Se oni ekzemple tranĉas ses pecojn, oni povas turni la torton 60 gradojn sen
ŝanĝi ĝin. La sama veras pri multaj bestoj. Ili havas buŝon en la mezo kaj ne
ŝanĝiĝas se oni turnas ilin ĉirkaŭ la buŝo. Kiel rezulto, radie simetriaj
bestoj havas supron kaj subon, sed neniun dekstran aŭ maldekstran flankon.
Radia simetrio estas tre taŭga por bestoj, kiuj malrapide moviĝas, aŭ estas fiksitaj
al la fundo.

Maranemonoj estas bestoj kun radia simetrio. Ili povas iomete naĝi se necesas, sed kutime restas en la sama loko dum longaj periodoj de pluraj semajnoj aŭ monatoj. Por tio, ili havas grandan rondan ”piedon”, per kiu ili fiksas sin al malmolaj surfacoj. La supra flanko de la besto havas buŝon en la mezo, kiu ankaŭ funkcias kiel anuso. Ĉirkaŭ la buŝo estas multaj tentakloj, kiuj kaptas predojn kaj portas ilin al la buŝo. La radia simetrio do perfektas por bestoj kiel maranemonoj, ĉar ĉio iru al la centro.

Bestoj, kiuj pli multe moviĝas, ofte estas duflanke simetriaj. Ili ĝenerale havas buŝon je unu flanko de la korpo kaj anuson je la alia flanko kaj oni povas tranĉi la korpon laŭ tiu linio por krei du similajn flankojn. La evoluaj avantaĝoj de duflanka simetrio estas facile kompreneblaj. Kiam besto moviĝas trans la marfundo, estas plej bone havi la buŝon antaŭe, ĉar tie estas la manĝo. Tio aŭtomate ankaŭ estas la plej taŭga loko por sensorganoj kiel okuloj aŭ nazo, ĉar oni vidu kion oni manĝas kaj ĉu oni fuĝu de predantoj. Moviĝantaj bestoj ne nur havas antaŭan kaj malantaŭan flankon, sed ankaŭ supran kaj suban flankon. Tio estas klarigebla per gravito. La organismo ĉiam estas tirata al la fundo, do havas sencon havi organojn kiel piedetojn tie. Ankaŭ por bestoj, kiuj naĝas, flugas aŭ kuras la duflanka simetrio estas utila, do la simetrio estas evolue konservata. La nura direkto, kiu povas esti simetria estas la dekstra kaj maldekstra flanko, do tial vertebruloj, insektoj kaj multaj aliaj bestoj estas duflanke simetriaj. Oni ankaŭ pensas ke seksa elektado havas rolon en simetrio. Bestoj povas esti malpli simetriaj pro ilia sano (kvankam ne ĉiu nesimetrieco signifas ke oni estas malsana), do per elekti simetriajn partnerojn, bestoj povas esti pli certaj pri la sano de siaj idoj.

Hodiaŭ, la mondo estas regata de duflanke kaj radie simetriaj bestoj, sed tio ne ĉiam veris. Antaŭ la kambria eksplodo ekzistis bestoj kun aliaj simetrioj, kiuj hodiaŭ ne plu ekzistas. Ekzemploj de tio estas bestoj kun radia simetrio, dividita je partoj de 120 gradoj, sed eble la plej interesa simetrio estas memsimileco. Temas pri bestoj, kiuj aspektis iom kiel arboj kun branĉoj. Ĉiu branĉo estas ekzakta kopio de la tuta organismo kaj ĉiu branĉo havas etajn branĉojn, kiuj estas kopioj de la tuta organismo. Se oni do prenus branĉon de la besto kaj pligrandigus ĝin, la formo ne ŝanĝiĝus. Tia formo sonas stranga, sed ĝi estas tre tauĝa, ĉar ĝi ne enhavas multe da informoj. Ĉiam kiam la besto kreskas kaj komencas novan branĉon, ĝi devas fari ekzakte la saman, malkiel homoj, kiuj havas tre malsamajn fazojn de kreskado.

La plej kompatinda rakonto rilate al simetrio estas tiu de helikoj tamen. La ŝelo de heliko estas kirala. Tio signifas ke ekzistas dekstra kaj maldekstra versio, kiuj ne similas. Alia ekzemplo de kiraleco estas manoj. Oni havas dekstran kaj maldekstran manon, kiuj nur aspektas simile se unu el ili speguliĝas. La ŝelo povas kreski en du direktoj: laŭ la horloĝo, aŭ male. Laŭ la publikaĵo “The convoluted evolution of snail chirality” en la revuo “Naturwissenschaften”, pli ol 90% el helikaj grupoj havas ŝelojn en la dekstra direkto. Tio gravas, pro tio ke en multaj specioj, helikoj kun malsamaj ŝeloj ne povas trovi partneron. Ili ne povas reprodukti sin, ĉar iliaj seksorganoj estas en la malĝusta loko. Kelkfoje tiaj helikoj naskiĝas kaj tio povas havi malsamajn konsekvencojn. Foje ne gravas, foje ili mortas sole kaj foje ekestas tutaj populacioj kun malaj ŝeloj.

Simetrio en molekuloj Ankaŭ en ĥemio, simetrio havas gravan rolon. Kristaloj, ekzemple, konsistas el ĉelunuoj. Tiuj estas etaj formoj, ekzemple kuboj, kiuj enhavas kelkajn atomojn. Je ĉiu vando de la ĉelunuo estas alia ĉelunuo, tiel ke la tuta spaco estas plenigata. Tio signifas ke la atomoj en la kristalo havas fiksajn distancojn. Ke la kristalo estas simetria havas grandan avantaĝon. Atomoj kaj molekuloj interagas kun elektromagneta radiado, sed se ili estas hazarde orientitaj, ĉiuj efikoj estas nuligitaj. En kristalo tamen, ĉiu unuo aspektas same kaj interagas kun la radio sammaniere. Tio signifas ke la efikoj de tiuj interagoj fortigas unu la alian, kio igas ilin mezureblaj. Tiu principo estas uzata por Ikso-radia kristalografio, kiu havas centran rolon en la esploro de la strukturo de kristaloj kaj eĉ kristaloj de tre grandaj biologiaj molekuloj, kiel proteinoj.

Alia teĥniko, kiu dependas de simetrio estas infraruĝa spektroskopio. En tiu esplormetodo, oni specife interesiĝas pri kiel la ligoj en molekuloj vibras. Kiam neliniforma molekulo havas N atomojn, ĝi povas vibri je 3N-6 manieroj, do akvo, kiu havas tri atomojn, povas vibri je 3×3-6=3 manieroj. Per rigardi ĉiujn simetriojn de la molekulo, oni povas dedukti en kiu grupo ĝi estas kaj oni povas uzi tiun informon por rigardi ekzakte kiajn simetriojn la manieroj de vibri havas. La ekzaktaj detaloj de tio estas tro kompleksaj por blogafiŝo, sed la esenco estas ke oni povas uzi tiujn simetriojn por eltrovi, kiuj manieroj de vibri kreas signalon. Ankaŭ infraruĝa spektroskopio estas tre populara metodo kaj preskaŭ ĉiuj laboratorioj de organika ĥemio havas la rimedojn por ĝi, ĉar ĝi kostas malpli ol multaj alternativoj.

Tio ne signifas ke simetrio nur estas interesa por analizi molekulojn. Ankaŭ por la kreado de medicinoj, simetrio estas tre grava. Tio estas pro tio ke molekuloj povas havi kiralecon. Kelkaj partioj de molekulo, ekzemple karbona atomo, kiu estas ligita al kvar malsamaj grupoj de atomoj, estas kiralaj, same kiel la ŝeloj de helikoj, aŭ la manoj de homoj. Du kopioj de la sama molekulo kun mala kiraleco aspektas simile kaj ankaŭ agas tre simile ĥemie, sed la korpo povas ege bone distingi inter molekuloj kun mala kiraleco. Aminoacidoj ekzemple, el kiuj konsistas proteinoj, ĉiuj havas la saman kiralecon kaj se oni enkondukus malan aminoacidon, oni rompus la strukturon de la proteino. La korpo ankaŭ distingas inter medicinoj kun malaj kiralecoj kaj 56% el la uzataj medicinoj estas kiralaj. En multaj okazoj, la alia versio de la molekulo simple ne estas biologie aktiva, do oni povas preni ĝin senprobleme, sed ekzistas medicinoj, kies mala versio estas toksa. Kompreneble oni volas fari ĉion, por disigi la malsamajn molekulojn, aŭ nur produkti unu el la du, sed tio ne ĉiam estas facila. Tial kiraleco estas aktiva tereno en ĥemia esplorado.

Leĝoj de konserviĝo En fiziko, tre ofta vortigo de la koncepto de simetrio estas ke parto de sistemo estas simetria, se ĝi aspektas same antaŭ kaj post transformiĝo. En praktiko, tio rezultas je kelkaj evidentaj konkludoj, sed sen ili, la universo ne funkcius. Unue, oni povas senprobleme ŝanĝi sian horloĝon. Kompreneble oni maltrafos la buson se oni faras tion, sed la rezultoj de eksperimentoj ne ŝanĝiĝas. Ne gravas ĉu oni ĵetas pilkon dum tagmezo aŭ noktomezo, se la komencaj kondiĉoj estis samaj, la pilko falos same. La sama veras pri loko. Se la komencaj kondiĉoj samas, ne gravas ĉu oni faras eksperimenton ĉi tie, aŭ du metroj dekstren. Alia grava ekzemplo estas turniĝo. Se oni turnas sian eksperimenton je duona cirklo antaŭ ol ĝi komencas, tio ne ŝanĝos la rezulton de la eksperimento. Trovi tiajn simetriojn eble estas amuza ludo, sed ili ne sonas tre utilaj. Evidente la eksperimento ne ŝanĝiĝas kiam oni komencas malfrue, sed kial tio estus pripensinda?

Dum sciencistoj lernis pli pri kiel objektoj moviĝis, ili ekhavis la impreson ke kelkaj kvalitoj de objektoj estas konservataj. Kiam unu pilkon trafas alian pilkon, la unua pilko haltas kaj la alia pilko ekruliĝas. La unua pilko do transdonis ion al la alia pilko kaj tio, kion ĝi donis estas konservata. Ekzemploj de tiaj konservataj kvalitoj estas movokvanto, angula movokvanto kaj energio. Komence la ideo ke tiaj kvalitoj estas konservataj estis bazitaj sur observoj, sed ne vere komprenata, ĝis en 1915 Emmy Noether uzis matematikon por pruvi ĝin. Ŝi uzis infiniteziman kalkulon por montri ke ĉiu simetrio de la universo estas konektita al leĝo de konserviĝo. Tio signifas ekzemple, ke la konserviĝo de energio rekte sekvas el la fakto ke la leĝoj de fiziko ne ŝanĝiĝas dum tempo pasas kaj ke oni do povas fari eksperimenton je ajna momento. La teoremo de Noether do estis tre bona ilo por trovi leĝojn de konserviĝo. Tiuj leĝoj estas ege utilaj, ĉar ili igas fizikajn problemojn multe pli facile solveblaj. Por montri tion, oni povas kalkuli kiel pendolo moviĝas. Teorie oni povus uzi la leĝojn de Newton por fari tion, sed tio iĝus ege kompleksa. Anstataŭ oni povas elekti du facile priskribeblajn punktojn, ekzemple kiam ĝi estas tute supre kaj ne moviĝas kaj kiam ĝi estas tute sube kaj iras plej rapide, kaj oni scias ke la pendolo havas same multe da energio en ambaŭ punktoj. Tiel oni povas konkludi multajn aferojn, kiuj ĝeneraligeblas al la tuta vojo de la pendolo.

Ĉi tio nur estis
eta kolekto el la sennombraj ekzemploj de kiel simetrio havas rolon en
naturscienco. Simetrio gravas en biologio, pro tio ke ĝi montras konektojn
inter la formo de organismo kaj ĝia vivstilo. Ĝi estas grava en ĥemio, pro tio
ke simetrio igas molekulojn observeblaj kaj ŝanĝas la kvalitojn de medicinoj.
En fiziko, ĝi estas utila ilo por solvi problemojn kaj ebligas pli profundan
komprenon de kiel la universo funkcias. Ke malrektaj kaheloj ĝenas tiom da
homoj do eble ne estas tiom stranga. Eble tiuj, kiuj ĝeniĝas de ili havas la
koron de sciencisto.


---

# Glacifiŝkaptado sur Plutono

**Published:** 2019-06-05

**URL:** https://scivolemo.wordpress.com/2019/06/05/glacifiskaptado-sur-plutono/

**Author:** Frank van Hertrooij

**Categories:** La Kosmo

Homoj ĉiam estis obseditaj de trovi akvon ekster la Tero. Jam antikvece oni pensis ke la malhelaj makuloj sur la Luno estas maroj kaj kiam oni ekuzis teleskopojn, oni pensis ke oni vidis kanalojn sur marso kaj ke Venuso estis tropika planedo kun konstanta pluvo. Estas ridiga nun kiel homoj antaŭe pensis pri la astroj en la sunsistemo, sed lastatempe oni trovis pli kaj pli da likvaĵoj ekster la Tero. La unua haltejo estos unu el la plej proksimaj najbaroj: Marso.

Marso Kiam oni unue bone observis Marson per teleskopoj, oni pensis ke oni vidis multajn kanalojn trans la surfaco kaj konkludis ke Marsanoj konstruis ilin. Hodiaŭ ni scias ke tio ne veras kaj sciencfikciaj verkistoj elektis aliajn planedojn kiel inspirfontojn. La pli bonaj teleskopoj, kiuj estis kreataj komence de la 20a jarcento, konfirmis ke la kanaloj fakte ne ekzistas kaj ke antaŭaj observoj estis bazitaj sur optikaj iluzioj. La ekzisto de inteligentaj Marsanoj subite iĝis tre malverŝajna, sed la serĉo al akvo sur Marso neniam ĉesis.

La plej klara indiko de akvo sur Marso estas ĝiaj polusoj. Tiuj estas tute kovritaj de glacio, same kiel la polusoj de la Tero. Ne la tuta glacitavolo konsistas el frostigita akvo tamen. Pro la distanco inter Marso kaj la Suno, la temperaturoj estas malpli altaj tie kaj sur la polusoj, ili sufiĉe malaltas por krei frostigitan karbonan dioksidon. Kvankam la tavolo de frostigita karbona dioksido kreskas vintre kaj malkreskas somere, ĝi ne fandiĝas. Likva karbona dioksido nur ekzistas sub altaj premoj, ĉar tiu premo preventas ke la molekuloj eskapu en la aeron. En la Tera atmosfero kaj eĉ la maldensa Marsa atmosfero, la premo ne sufiĉas, do la karbona dioksido tuj iĝas gaso kiam ĝi varmiĝas. La premo sur Marso tro malaltas ankaŭ por havi likvan akvon sur la surfaco, sed eĉ se la premo pli altus, la surfaca temperaturo estus tro malalta por la akvo.

Kvankam Marso hodiaŭ estas kovrita de rokoj kaj glacio, ĝi antaŭe estis pli malseka. Antaŭ pli-malpli 3,8 miliardoj da jaroj, Marso verŝajne surhavis multe da akvo kaj eble eĉ oceanon. Tio eblis, pro tio ke la kondiĉoj sur la surfaco de Marso estis tute malsamaj tiam. Pli frue en ĝia historio, Marso havis multe pli densan atmosferon ol nun, do la premo sur la surfaco estis multe pli alta. Ke planedoj perdas gason estas tute normala. Je la rando de la atmosfero, gasoj bezonas nur etan puŝon por eskapi en la kosmon. Tiun bezonatan energion, ili ricevas de la Suno, kiu tuttempe elsendas venton de elektre ŝarĝitaj partikloj. Tio signifas ke la Suno malrapide forblovas la atmosferon de siaj planedoj. La forbloviĝo de la atmosfero estas kontraŭata de la gravito de la planedo, kiu tiras la gason al sia centro. Ĝi do malpli rapide okazas ĉirkaŭ planedoj kun forta gravita kampo. Tio evidentiĝas kiam oni komparas Marson al la Tero aŭ Venuso, kiuj tre similis al la frua Marso kiam ili formiĝis, sed daŭre havas densajn atmosferojn, pro tio ke ili havas pli fortan gravitan kampon. Alia konsekvenco de ĝia grandeco estas ke la kerno de Marso pli rapide malvarmiĝas, pro tio ke ĝi havas relative multe da surfaco kompare al ĝia volumeno por elsendi varmon. Tio signifas ke la kerno de Marso sufiĉe rapide solidiĝis, kio draste malfortigis la magnetan kampon de la planedo. Sen tiu magneta kampo, la planedo havis nenion por protekti sin kontraŭ la Suna vento, kio igis ĝin perdi sian atmosferon eĉ pli rapide. La fakto ke Marso perdis la plejparton de sia atmosfero ankaŭ signifas ke nur la plej pezaj gasoj restas, kio estas unu el indikoj, kiujn sciencistoj uzas por malkovri la historion de la klimato sur Marso.

Ke Marso havis pli densan atmosferon kiam ĝi estis pli juna signifas ke ĝi havis sufiĉe altan premon sur la surfaco kaj tenis pli da varmo, la ĉefaj bezonoj por oceano sur la surfaco. Pliajn pruvojn de malseka historio oni trovas sur la surfaco mem. Estas multaj strukturoj sur la surfaco de Marso, kiuj similas al strukturoj sur la Tero, kiuj estas kreataj de fluanta akvo. Kiam akvo fluas trans ŝtonoj dum longa tempo, la froto ŝanĝas la formon de tiuj ŝtonoj kaj tio rimarkeblas eĉ post kiam la akvo vaporiĝis. Same, la akvo ankaŭ influas siajn ĉirkaŭaĵojn ĥemie, kio signifas ke oni povas trovi ĥemiaĵojn kiel argilojn, kiuj nur kreiĝas ĉirkaŭ akvo. La Curiosity Misio, kiu surmarsiĝis en sekiĝinta lago, trovis tiajn ĥemiaĵojn.

Ĉu tio signifas ke Marso havas neniun likvan akvon? Hodiaŭ la surfaco de Marso ne estas bona medio por likva akvo, sed tio diras nenion pri subsurfaca akvo. En 2018, la scienca revuo Science publikigis artikolon (Radar evidence of subglacial liquid water on Mars), kiu priskribis subsurfacan lagon sub la suda poluso de Marso. La lago estas ĉirkaŭ 20km larĝa, kio igis ĝin videbla al la mezuriloj sur la Mars Express satelito. La mezuroj estas bazitaj sur surfacpenetrantan radarsistemon kaj inspiriĝis de teĥnikoj, kiuj ankaŭ estis uzataj por trovi subglacian akvon surtere. La akvo povas resti likva, pro tio ke ĝi enhavas multe da perĥlorataj saloj. La interagoj inter la salo kaj la akvo ŝanĝas la fizikajn kvalitojn de la miksaĵo, kio igas ĝin fandiĝi je malpli altaj temperaturoj. Tiun principon oni ankaŭ uzas surtere. En landoj kie falas neĝo vintre, oni ofte disĵetas salon sur la strato por ke ĝi ne iĝu kovrita de glacio. La ideo ke la akvo plenas je perĥlorataj saloj estas subtenata ankaŭ de la fakto ke la Phoenix misio trovis perĥloratajn salojn en la grundo de la norda poluso de Marso.

Ekstera sunsistemo Kiam oni parolas pri la serĉado de vivaĵoj ekster la sunsistemo, oni ofte mencias la enloĝeblan zonon ĉirkaŭ stelo. Tio estas la regiono ĉirkaŭ la stelo, kiu estas ne tro varma kaj ne tro malvarma por likva akvo. Kvankam tio estas utila maniero por pensi pri planedoj, nia propra sunsistemo jam montras ke ĝi estas tro nigra kaj blanka. Estas multaj faktoroj, kiuj influas la kondiĉojn sur planedo kaj la fakto ke ambaŭ Venuso kaj Marso verŝajne iam estis tre malsekaj montras tion. Hodiaŭ sciencistoj scias ke la plejparto de likva akvo en la sunsistemo ne troviĝas surtere, sed en la eksteraj partoj de la sunsistemo, kie surfacaj temperaturoj estas eĉ pli frostaj ol tiuj sur Antarkto.

La plej bona ekzemplo de likva akvo preter Marso estas la lunoj de Jupitero. Ili estas longe for de la Suno, sed ili havas alian fonton de varmo. La kvar plej grandaj lunoj de Jupitero estas sufiĉe grandaj (kompareblaj al etaj planedoj) kaj la distancoj inter ili estas malgrandaj. Pro tio ke la lunoj rondiras ĉirkaŭ Jupitero kun malsamaj rapidoj, tiuj distancoj tuttempe ŝanĝigas, kio signifas ke la gravito de la lunoj tuttempe tiras ilin de malsamaj direktoj. La ŝanĝiĝanta gravita kampo laŭvorte knedas la lunon, kio kaŭzas multe da froto kaj varmigas ĝin. Tiu varmo sufiĉas por fandi la glacion. La plej konata ekzemplo de tiuj lunoj estas Eŭropo, kies surfaca glacio montras klarajn indikojn de aktiva, likva tavolo sub ĝi. Kun radiuso nur kvarone tiom granda kiel tiu de la Tero, Eŭropo ne aspektas kvazaŭ ĝi povas enhavi tiom multe da akvo, sed la tavolo de likva akvo estas tre profunda. La oceanoj sur la Tero estas nur kelkajn kilometrojn profundaj, dum la subsurfaca oceano en Eŭropo verŝajne estas dekoj da kilometroj profunda, kio signifas ke Eŭropo povas enhavi duoble aŭ eĉ trioble tiom da likva akvo ol ĉiuj oceanoj sur la Tero. Ĝia subsurfaca oceano igas Eŭropon tre deziratan objekton por planedosciencistoj kaj kvankam la teĥnikaj defioj ankoraŭ estas grandaj, multaj sciencistoj revas pri la sendado de robota submarŝipo al Eŭropo.

Alia surpriza loko por trovi akvon estas la nana planedo Plutono. Dum longa tempo oni pensis ke Plutono estas morta, frosta roko, sed neniu povis antaŭvidi kiom da aktiveco la robota sondilo New Horizons malkovris. La surfaco de Plutono surhavas multajn trajtojn, kiujn sciencistoj povas klarigi nur per subsurfaca oceano, sed ili ne povis klarigi kiel kaj la glacia tavolo kaj la oceano estus stabilaj samtempe. Tial oni uzis multajn komputilajn modelojn por vidi kiel Plutono evoluiĝus sub specifaj kondiĉoj. Per la komputilaj modeloj oni povis konkludi, ke la oceano estas protektata de speciala tavolo de glacio. Kiam akvo enhavas multe da gaso kaj frostiĝas sub specialaj kondiĉoj, la gaso povas kaptiĝi en mikroskopaj truoj en la glacia strukturo. Tia gasplena glacio funkcias kiel izolilo, kiu preventas ke la ena varmo de Plutono eskapu. La oceano influas la surfacon kaj igas Plutonon aktiva objekto, kiu malrapide ŝanĝiĝas. Tio igas Plutono almenaŭ tiom interesa kiel la veraj planedoj.

Titano Kiam oni bone serĉas, oni eĉ trovas lagojn kaj pluvo ekster la Tero. La plej granda luno de Saturno, Titano, estas la sola luno en la sunsistemo kun densa atmosfero. Tio ebligas al ĝi havi likvaĵojn sur la surfaco kaj ĝi fakte havas aktivan vetersistemon. Ne temas pri likva akvo tamen. La temperaturoj sur la surfaco de Titano estas tro malaltaj por tio. Anstataŭe, la lagoj sur Titano konsistas el likvaj hidrokarbonidoj kiel metano kaj etano. La kvanto de hidrokarbonidoj sur Titano estas multajn fojojn pli granda, ol la kvanto de tergaso, oleo kaj karbo sur la tuta tero kombinite. Oni jam antaŭe sciis ke Titano havis taŭgajn kondiĉojn por subteni lagojn el hidrokarbonidoj, sed ilia ekzisto estis definitive montrata de la Cassini-Huygens misio. Ĝi vizitis Saturnon kaj ĝiajn lunojn kaj malkovris sufiĉe grandajn lagojn sur la norda duono de Titano. La plej granda el ili, Kraken Mare, havas surfacon de 400 000km 2 . Tio signifas ke ĝi pli grandas ol la plej granda lago sur la Tero, la Kaspia maro. La plej profunda parto verŝajne estas ĉirkaŭ 160m profunda. Kraken Mare eĉ havas insulon, Mayda Insula, kiu iĝis la unua insulo ekster la tero kun oficiala nomo. Alia grava parto de la misio estas la Huygens-sondilo, kiu fakte eniris la atmosferon kaj surgrundiĝis. Ĝi vizitis la ekvatoron, kiu ne havas tiom da likvaĵoj kiel la norda poluso, sed ĝi ja vidis strukturojn en la surfaco, kiuj indikis ke antaŭ nelonge likvaĵo fluis tie. Titano estas tiom interesa loko en la sunsistemo, ĉar ĝi havas multajn veterfenomenojn, kiuj similas al la Tero, sed tamen tute malsimilas. Sendube ankoraŭ restas sennombraj sekretoj en la lagoj de Titano.

La sunsistemo estas pli malseka ol ni pensis kaj tio estas mojosa! Akvo ŝanĝas la surfacon de astroj per sia fluado, kio kreas tute novajn terenojn por observi, ĝi ebligas novan ĥemion. Akvo kreas ĥemian medion, en kiu tute malsamaj ĥemiaj reagoj povas okazi ol ekster akvo kaj akvo povas esti uzata de hipotezaj estontecaj koloniigistoj por travivado kaj la produktado de brulaĵoj. Dume, Titano montras ke akvo ne estas la sola likvaĵo, kiu povas ekzisti sur la surfaco. Ĝi montras tute novan specon de vetero kaj instigas la scivolemon al kiaj aliaj likvaĵoj povus ekzisti ekster la sunsistemo. Kiel ajn, ankoraŭ estas multaj aferoj por trovi en la universo.

Licencoj por la bildoj: https://en.wikipedia.org/wiki/File:OSIRIS_Mars_true_color.jpg https://creativecommons.org/licenses/by-sa/3.0/igo/deed.en


---

# Krokodiloj pli mirindas ol vi pensas

**Published:** 2019-07-03

**URL:** https://scivolemo.wordpress.com/2019/07/03/krokodiloj-pli-mirindas-ol-vi-pensas/

**Author:** Frank van Hertrooij

**Categories:** Bestoj

Krokodiluloj, la grupo kiu konsistas el krokodiloj, aligatoroj, kajmanoj kaj gavialoj, estas interesa grupo de reptilioj. Ili estas respektindaj predantoj, ili povas iĝi gigantaj kaj ili estas adaptitaj al vivi inter la akvo kaj la tero. Kvankam oni ĉiam pensis ke ili estas primitivaj bestoj, oni nun lernas ke ili povas esti tre inteligentaj bestoj kaj ke ili estas tre bone adaptitaj. Eĉ la evolua historio de ĉi tiu grupo estas mirinda. Malgraŭ ilia aspekto, ili pli proksimas al birdoj* ol al ajna alia reptilio kaj antaŭ milionoj da jaroj, ili ne nur kuŝis en la akvo, sed kuris kaj grimpis. Se iu do diras ke vi krokodilas, vidu tion kiel komplimenton.

*Kvankam birdoj klasike estis konsiderataj kiel aparta grupo, ili rekte devenas de dinosaŭroj, do laŭ moderna paleontologio ili estas dinosaŭroj kaj ili estas reptilioj.

Kiaj krokodiluloj ekzistas?

Kvankam la kvanto
de krokodiluloj ne estas granda, oni ne tute certas pri kiom da specioj
ekzistas. La limoj inter la specioj fakte ne vere ekzistas, ĉar ili estas
artefaritaj, do novaj genetikaj esploroj daŭre ŝanĝas la branĉon. Kutime ĉirkaŭ
25 specioj estas rekonataj kaj ili estas distribuitaj laŭ kvar gravaj grupoj.

Aligatoroj kaj kajmanoj estas proksimaj parencoj kaj multe similas. La diferenco inter ili kaj krokodiloj multe pli klaras. Aligatoroj kaj kajmanoj havas pli grandan maksilon ol makzelon. Tio signifas ke oni vidas nur la suprajn dentojn, kiam la buŝo estas fermita. La maksilo kaj makzelo de krokodilo same longas, kio signifas ke la dentoj de ambaŭ videblas. Ili ekzakte taŭgas unu apud la alia, kvazaŭ en zipo.

La gavialo estas la plej rekonebla krokodilulo. Temas pri unu aŭ du specioj en propra branĉo, kiuj ambaŭ havas ege maldikan buŝon. Ankaŭ la okuloj, kiuj estas tre elstaraj sur la kapo kaj rigardas disen, estas rimarkindaj. Krom tiaj etaj diferencoj, la malsamaj krokodiluloj estas tre similaj. Preskaŭ ĉiuj el ili estas grandaj predantoj, kiuj restas en la akvo dum granda parto de la tempo. Ili estas tiom adaptitaj fakte, ke oni malfacile imagus ke ili iam farus ion alian ol tio.

Fosiliaj krokodiledoj

La malmultaj
specioj de krokodiluloj, kiuj vivas hodiaŭ, estas nur eta restaĵo de tre diversa
grupo. La praavoj kaj proksimaj parencoj de la krokodiluloj, la Crocodylomorpha , estis tre sukcesplenaj
kaj plenigis ĉiajn rolojn en la ekosistemo. Ilia rakonto komenciĝis en la
mezozoiko, la epoko reptilioj.

Vivantaj reptilioj estas dividitaj laŭ kelkaj grupoj. Unuflanke estas la tre diversaj Lepidosauria , kiuj enhavas ĉiujn serpentojn, lacertojn kaj la tuataron. Aliflanke estas la Archosauria , kiuj enhavas krokodilulojn kaj birdojn. Laste estas la testudoj, kies origino ne estas tute klara. Krom la vivantajn krokodilulojn kaj birdojn, Archosauria enhavas ankaŭ la formortintajn pterosaŭrojn, nebirdajn dinosaŭrojn kaj la formortintaj parencoj de la krokodiluloj. Tio signifas ke la ekstera aspekto de krokodiluloj estas misgvida, ĉar iliaj plej proksimaj vivantaj parencoj estas birdoj, ne lacertoj.

La praavoj de la krokodiluloj jam frue disiĝis de ĉiuj aliaj Archosauria kaj iĝis tre diversaj. Unu indiko de tiu diverseco estas la formo de la dentoj de fosilioj. Kiam oni rigardas hodiaŭan krokodilon, oni vidas ke ĉiuj dentoj aspektas pli-malpli same. Malkiel tiuj de homoj, la dentoj de krokodilo ne havas malsamajn taskojn. Fosiliaj dentoj en Crocodylomorpha , la grupo el kiu la krokodiluloj evoluis, estas multe pli diversaj kaj indikas malsamajn ĉasstrategiojn kaj dietojn. Tiu diverseco estas ilustrata bone de Pakasuchus , kies dentoj estis specialigitaj por malsamaj taskoj kaj la movigeblo de la makzelo ebligis maĉadon. Tio indikas ke Pakasuchus estis herbovorulo kaj ĝi fakte ne estas la sola ekzemplo. Oni trovis plurajn sendependajn ekzemplojn de herbovoreco en malsamaj kontinentoj, kio indikas ke herbovoreco ne estis hazardaĵo, sed avantaĝa strategio. Ankaŭ estis multe pli da diverseco kiam temas pri akvemo. Vivantaj specioj povas iri el la akvo, sed surtere ili estas multe malpli elegantaj ol en la akvo. Dum la mezozoiko tio ne veris. En la komenco, Crocodylomorpha estis malpezaj kaj aktivaj bestoj, kiuj ĉefe vivis surtere. Tio ŝanĝiĝis dum la ĵurasio, la meza periodo de la mezozoiko, kiu komenciĝis antaŭ pli-malpli 200 milionoj da jaroj. Ekde tiam Crocodylomorpha disvastiĝis en novajn habitatojn, kiuj inkludas kaj dolĉan akvon kaj salan akvon. Interesa ekzemplo estas la Thalattosuchia . Membroj de tiu grupo plurfoje iris de nesalaj al salaj medioj kaj reen kaj ili bone adaptis sin. Dakosaurus , ekzemple, restis en la maro dum sia tuta vivo (krom eble por reproduktaj celoj) kaj havis tre hidrodinamikan korpon kun naĝiloj. Ili estis la ĉefaj predantoj en siaj ekosistemoj kaj tiel ne bezonis konkursi kontraŭ aliaj Crocodylomorpha , kiuj ĉefe manĝis etajn fiŝojn. Ankaŭ modernaj krokodiledoj aperis dum la mezozoiko kaj do vivis apud la dinosaŭroj. La plej fruaj krokodiledoj vivis dum la fino de la kretaceo, la lasta periodo de la mezozoiko.

Je la fino de la mezozoiko okazis la kretacea-paleogena evento, la dua plej terura amasa formorto en la historio de la Tero. Oni ĝenerale parolas pri la evento kiel la formorto de la dinosaŭroj, sed ĉirkaŭ tri kvaronoj el plantoj kaj bestoj formortis. Eĉ la ”travivantoj” kiel mamuloj kaj birdoj estis severe damaĝitaj kaj ankaŭ multaj Crocodylomorpha formortis. Post la evento tamen, je la komenco de la paleogeno, estis granda ekologia malpleno. Ĉiuj roloj en la ekosistemo, kiuj antaŭe estis plenigitaj de bestoj kiel nebirdaj dinosaŭroj, subite estis malplenaj kaj tio donis eblecojn al aliaj bestoj. Multaj grupoj de bestoj rapide diversiĝis por preni la lokon de la formortintaj bestoj kaj inter ili estis la modernaj krokodiluloj. Estis lokoj en kiuj pluraj malsamaj krokodiluloj vivis kune, kio kreas premon al ŝanĝi sian vivmanieron, ĉar se ĉiuj krokodiluloj manĝas la saman, ili multe konkurencas. La Planocraniidae reagis al tiu premo per forlasi la akvon. La plej disvastiĝinta membro de grupo estis Boverisuchus kaj oni vere ne volus renkonti ĝin.

La dentoj de Boverisuchus estis plataj kaj
tranĉilecaj, malkiel tiuj de vivantaj krokodiluloj. Tio kongruas kun ĝia
vivstilo, ĉar ĝi ne uzis la dentojn por tiri bestojn en la akvon. Ĝi devis
severe vundi siajn predojn rapide kaj tranĉilecaj dentoj estas tre utilaj por
tio. Alia stranga adaptaĵo estis la kruroj, kiuj multe pli longis ol tiuj de
vivantaj krokodiluloj kaj estis uzataj por kurado. La longaj kruroj eĉ
konvinkis esploristojn pri tio ke ĝi eble kuris sur du kruroj anstataŭ kvar,
sed tiu hipotezo perdis forton, ĉar ĝi verŝajne ne povis balanci sian longan
korpon sur du kruroj. La krurojn ne havis akrajn ungojn, sed strukturojn, kiuj
iom aspektis kiel hufoj. Ĝi verŝajne kuris sur la pintoj de la piedfingroj,
same kiel ĉevalo, kun unu hufo sur ĉiu piedfingro. Boverisuchus estis sukcesplena surtere, pro tio ke ĝi plenis je
relative grandaj birdoj kaj mamuloj kaj aliaj grandaj karnovoruloj ankoraŭ ne
evoluiĝis. Oni povas vidi tamen ke hodiaŭ, la grandaj karnovoruloj ĝenerale
estas mamuloj kiel leonoj. Tiu transiro okazis dum la eoceno, kiam mamuloj
komencis adapti sin al grandaj karnovoraj roloj kaj la klimato malvarmiĝis, kio
estis tre maloportuna por reptilioj. Unu post unu, ĉiuj krokodiluloj formortis,
ĝis nur la hodiaŭaj specioj restis. Tio ne signifas ke ilia batalo finiĝis
tamen. Hodiaŭ estas parto de historio kaj kio okazas hodiaŭ determinos la
estontecon de la krokodiluloj.

Ankaŭ modernaj krokodiluloj mojosas

Ke krokodiluloj venas el la tempo de la dinosaŭroj vekas la impreson ke ili estas primitivaj kaj ne adaptitaj, sed tio kompreneble ne veras. Unu ekzemplo de tio estas kiel krokodiluloj spiras. La vojo laŭ kiu aero trairas la pulmojn estas pli kompleksa ol en mamuloj, kio ebligas unudirektan fluon de aero. Tio signifas ke la krokodilulo konstante ricevas oksigenon anstataŭ nur kiam ĝi enspiras. Krokodiluloj ankaŭ povas bone regi la fluon de sango en siaj korpoj. Estas truoj en la koro, kiuj fermiĝas kaj malfermiĝas depende de la situacio, en kiu la besto troviĝas. Tio helpas ĝin konservi oksigenon kiam ĝi naĝas subakve kaj malaltigi sian metabolismon. Interesa diferenco inter mamuloj kaj reptilioj estas ke la nazo kaj buŝo kutime estas konektitaj en reptilioj, kio signifas ke ili ne povas manĝi kaj spiri samtempe, io kion mamuloj ja povas. Krokodiluloj sendepende akiris tian dividon kaj tio tre utilas por ilia vivstilo, ĉar pro ĝi, ili povas malfermi la buŝon subakve kaj samtempe spiri tra la nazo. Krokodiloj do estas ege bonaj je spiri kaj tio estas tendenco en Archosauria . Ankaŭ dinosaŭroj ekzemple, spiris tre efike, kio ebligis tiom aktivajn vivstilojn kaj eĉ flugadon en birdoj.

Krokodiluloj
estas multe pli inteligentaj ol ili aspektas. Ilia cerbo fakte estas tiom
granda kiel juglando, sed ili uzas ĝin tre efike. Oni povas trejni ilin por fari
aferojn kiel rekoni sian propran nomon kaj pli bone kunlabori kun la
bestokuracisto, sed eble la plej interesan konduton, ili instruis al si mem.
Oni observis la uzadon de iloj per sistema rigardado de krokodiloj en pluraj
lokoj. Krokodiloj povas balanci bastonojn sur sia kapo kaj kuŝi senmove en la
akvo. Birdoj, kiuj senespere serĉas bastonetojn por fini sian neston estas
logataj de tio, sed kiam ili alproksimiĝas por preni la bastonon, la krokodilo
mordas! Tiu ĉi konduto estas interesa el si mem, sed oni ankaŭ observis ke ĝi
pli ofte okazas en la sezono kiam birdoj konstruas siajn nestojn. Oni
kompreneble ne povas scii kio okazas en la cerbo de la besto, sed la
komplekseco de la ĉasstrategio estas vere mirinda.

La lasta interesa diferenco inter krokodiloj kaj aliaj reptilioj estas ke ili estas bonaj patrinoj. La solaj aliaj reptilioj, kiuj prizorgas siajn ovojn kaj infanojn estas iliaj plej proksimaj parencoj, la birdoj. Aliaj reptilioj simple lasas siajn ovojn kaj foriras. La plej fama ekzemplo de tio estas martestudoj, kiuj metas la ovojn en la sablo sur strando kaj reiras en la maron. Krokodiluloj fosas truojn por enmeti siajn ovojn. Tio gravas, pro tio ke la temperaturo devas esti ĝusta. La temperaturo de la ovo influas la sekson de la idoj, do por havi bonan mikson, la patrino bone atentu pri kiom profunde ŝi fosas. La patrino ĝenerale ankaŭ gardas la neston, sed ja povas foriri por nutri sin. Tiaj momentoj estas tre danĝeraj, pro tio ke predantoj povas provi ŝteli la ovojn dum la patrino estas for. Alia interesa fenomeno estas ke testudoj povas provi meti siajn ovojn en la nesto de la krokodilulo, por ke la krokodilulo protektu ilin. Kiam la idoj eliris el la ovoj, la patrino daŭre protektas ilin kaj prizorgas ilin. Partoj de la buŝo de la patrino fakte estas tiom sentemaj kiel homaj fingropintoj, do la patrino eĉ povas levi la idojn per la buŝo kaj transporti ilin sen vundi ilin.

Krokodiloj do estis multe pli diversaj antaŭe ol ili estas nun, sed tio ne signifas ke la hodiaŭaj krokodiloj ne plu estas interesaj kaj studindaj. La fakto ke nur tiom malmulte da specioj restas fakte signifas ke unu sciencisto povas studi ĉiujn speciojn, kio rezultis je tre detala kono de la grupo. Krokodiluloj havas kvalitojn, kiujn oni ne vidas en aliaj reptilioj kaj ili montras la rilaton inter birdoj kaj aliaj reptilioj. La historio de la grupo ja montras tamen, ke bestoj povas esti tre flekseblaj kaj ke ili povas plenigi ĉiajn ekologiajn rolojn, eĉ se ili ne aspektas taŭgaj por ili. La rakonto de krokodiluloj havis bonan komencon kaj bonan mezon kaj espereble ĝi ankoraŭ ne atingis sian finon.

Aldona legmaterialo: Scientific Reports: “Evolutionary structure and timing of major habitat shifts in Crocodylomorpha” Ethology Ecology & Evolution: ”Crocodilians use tools for hunting” Current Biology: “Repeated Evolution of Herbivorous Crocodyliforms during the Age of Dinosaurs“

Bildlicencoj: https://commons.wikimedia.org/wiki/File:Boverisuchus_magnifrons.jpg https://commons.wikimedia.org/wiki/File:Dakosaurus2.jpg


---

# La vivo malantaŭ fosilioj

**Published:** 2019-08-14

**URL:** https://scivolemo.wordpress.com/2019/08/14/la-vivo-malantau-fosilioj/

**Author:** Frank van Hertrooij

**Categories:** Bestoj

Same kiel detektivoj
ne serĉas nur fingrospurojn, paleontologoj studas ne nur ostojn. Paleontologoj
provas studi la aspekton, konduton kaj medion de bestoj kaj aliaj organismoj,
kiuj estas jam dumlonge formortintaj kaj por solvi tiom malfacilan puzlon, ĉiuj
haveblaj indikoj estas necesaj. La indikoj, kiujn paleontologoj uzas nomiĝas
fosilioj kaj tiom diversas, ke oni povas senfine diskuti pri difino sen
kontentigi ĉiujn.

Kio estas fosilio? Ĝenerale fosilioj estas konsiderataj tre malnovaj restaĵoj de organismoj*. Tio signifas ke ostoj, dentoj kaj aliaj restaĵoj de la organismo estas fosilioj, sed ankaŭ spuroj estas konsiderataj fosilioj de paleontologoj. Eĉ pli tikla temo estas kiom malnovaj la restaĵoj devas esti por esti konsiderataj fosilioj. Oni ĝenerale konsentas pri tio ke restaĵoj de mamutoj estas fosilioj, sed la lastaj mamutoj vivis dum oni konstruis la piramidojn en Egiptio. La homaj kaj kataj restaĵoj trovitaj en piramidoj tamen, ofte ne estas konsiderataj fosilioj. Oni ankaŭ povas difini fosiliojn laŭ la  procezo de fosiliiĝo, sed tiu procezo dependas de eksteraj faktoroj, do du samaĝaj restaĵoj en malsamaj medioj povas esti en tute malsamaj fazoj de fosiliiĝo. La diskutado pri taŭga difino eble sonas nenecesa, ĉar homoj havas ĝeneralan ideon pri kio fosilio estas, sed ĉiuj fosilioj malsamas kaj kion oni nomas fosilion kaj kion ne influas kiel homoj pensas pri ili kaj kiel ili estas studataj. La venontaj ekzemploj de fosilioj do montras ke fosilioj estas diversaj kaj interesaj, sed neniel povas reflekti la tutan fosilian rekordon.

*Kvankam mi ĉefe parolas pri bestoj, ankaŭ plantoj, fungoj kaj mikroorganismoj povas fosiliiĝi.

La plej konataj
fosilioj venas de la korpoj de bestoj, specife la ostoj. Ostoj sufiĉe facile
fosiliiĝas, pro tio ke ili estas malmolaj kaj malfacile digestigeblaj de aliaj
organismoj. Tio pligrandigas la ŝancon ke ili povas subteriĝi antaŭ ol tute
detruiĝi. Ostoj ne estas la solaj malmolaj partoj de bestoj tamen. Multaj
bestoj havas malmolajn ŝelojn, specife tiuj, kiuj vivas en la maro. Alia
malmola parto, kiu facile fosiliiĝas estas la dentoj.

Dentoj Dentoj estas tre gravaj al paleontologoj, pro tio ke ili diras ion pri kiel la besto manĝis. Preskaŭ ĉiuj mamuloj havas specialigitajn dentojn. La akraj dentoj antaŭe en la buŝo taŭgas por mordi kaj tranĉi, dum la plataj dentoj malantaŭe taŭgas por maĉado. Per rigardi kiom de ĉiuj specoj iu formortinta mamulo havis kaj kiel ili ekzakte specialiĝis, oni povas distingi inter malsamaj specioj kaj lerni pri tio, kion ili manĝis kaj kiel ili faris tion.

Interesa ekzemplo estas smilodontoj, ankaŭ konataj kiel sabrodentaj tigroj. Smilodontoj estis grandaj predantoj el la sama familio kiel tigroj kaj katoj, sed ili havas neniujn proksimajn parencojn, kiuj ankoraŭ vivas. Ili estas konataj pro iliaj du grandegaj kojnodentoj kaj multe famiĝis pro ilia apero en rakontoj kiel la Usona filmo ”Ice Age”, en kiu unu el la ĉefroluloj estas smilodonto. Malgraŭ ilia dura aspekto, la dentoj sufiĉe facile rompiĝis. Surbaze de tio, oni povas konkludi ke malkiel modernaj ”grandaj katoj”, smilodontoj ne povis mordi siajn predojn kurante aŭ luktante. Oni suspektas ke antaŭ ol mordi, smilodontoj atakis per siaj fortaj antaŭaj kruregoj. Poste, ili premis la predon tiom forte kontraŭ la grundon, ke ĝi ne plu povis moviĝi. Nur tiam ili povis sekure mordi kaj mortigi la predon sen rompi siajn proprajn dentojn. Tio ankaŭ kongruas kun la indikoj, kiujn la skeleto donas. Smilodontoj estis multe pli forte konstruitaj ol hodiaŭaj leonoj kaj tigroj, specife kiam temas pri la antaŭaj kruroj. Kvankam ili estas la plej famaj, smilodontoj ne estis la solaj bestoj kun grandaj kojnodentoj. Multaj karnovoruloj kaj eĉ kelkaj herbovoruloj sendepende ekhavis ilin dum la historio de la Tero. Demandi sin kial tiuj specioj bezonis grandajn dentojn kaj kiel similaj dentoj servas bestojn kun tiom diversaj dietoj estas tre interesa demando kaj povas gvidi al multaj konkludoj pri bestoj ĝenerale.

Ankaŭ ŝarkoj estas grupo, por kiuj dentoj multe gravas. Multaj ŝarkoj estas aktivaj predantoj, kiuj uzas siajn mordojn por ataki, do kompreneble iliaj dentoj estas tre gravaj por ilia travivado, sed tio ne estas la sola afero, kiu igas ilin gravaj. Mamuloj ĝenerale havas nur du arojn de dentoj kaj kiam ili perdas plenkreskan denton, ĝi ne plu rekreskos. Ŝarkoj havas multe pli simplajn dentojn, sed ili povas konstate anstataŭigi ilin. Tio signifas ke ŝarkoj dum sia vivo ade perdas dentojn, kiuj ĉiuj havas ŝancon de fosiliiĝi. La plej grava afero tamen estas ke dentoj estas pli-malpli la solaj malmolaj partoj en la korpo de ŝarko. Malkiel preskaŭ ĉiuj aliaj vertebruloj, ŝarkoj ne havas skeleton el ostoj. Ilia skeleto konsistas el pli mola kaj elasta materialo, kiu nomiĝas kartilago. Ankaŭ homoj havas iom da kartilago, ekzemple en la oreloj kaj la nazo, do oni povas senti ekzakte kiom multe pli mola kartilago fakte estas. Pro tio ke kartilago malfacile fosiliiĝas, preskaŭ ĉiuj ŝarkaj fosilioj konsistas el dentoj kaj multaj specioj estas konataj ĉefe aŭ nur de dentoj.

Ŝeloj Smilodontoj kaj ŝarkoj ambaŭ estas ekzemploj de vertebruloj, sed inter la plej interesaj fosilioj estas tiuj de senvertebruloj, kiuj ne havas ostojn aŭ vertebrulecajn dentojn entute. Malgraŭ tio, multaj specioj havas malmolajn partojn kaj ili estas grava parto de la fosilia rekordo. Inter la plej famaj grupoj de fosilioj estas la trilobuloj kaj la amonitoj. Ili estas kulture gravaj kaj aperas interalie en la originaj ”Pokémon”-ludoj. Trilobuloj estis tre diversa grupo de artropodoj, kiu vivis dum pli-malpli 250 milionoj da jaroj. Tio signifas ke ili entute vivis multe pli longe ol la dinosaŭroj. Trilobuloj havis multajn krabecajn kruretojn sur la ventra flanko de la korpo kaj granda ŝelo sur la dorso, kiu konsistis el pluraj segmentoj. Trilobulaj fosilioj estas oftaj pro tio ke la grupo ekzistis dum tiom longa tempo, sed ankaŭ pro alia fakto. Trilobuloj estis unu el la unuaj grupoj, kiuj uzis mudadon por pli facile kreski. La ŝelo ne kunkreskis kiel la haŭto de mamuloj, do por daŭre kreski, trilobuloj foje mudis kaj lasis la malnovan ŝelon, por ke pli granda ŝelo kresku. Ĉiu lasita ŝelo povas fosiliiĝi, do unu individuo povas lasi multajn fosiliojn dum sia vivo kaj tio estas grava faktoro por klarigi ilian abundecon.

Amonitoj estas formortinta grupo de kappieduloj, kiel la vivantaj polpoj, kalmaroj kaj naŭtiloj. Modernaj kappieduloj malfacile fosiliiĝus, pro tio ke ili apenaŭ havas malmolajn partojn. Polpoj senprobleme iras tra tuboj, kiuj multe malpli larĝas ol ili mem. Nur la naŭtiloj havas veran eksteran ŝelon. La ŝeloj de naŭtiloj ne nur protektas ilin, sed ankaŭ gravas por naĝado. Kvazaŭ submarŝipo, naŭtiloj povas plenigi la ŝelon per gaso por igi ilin flosi pli facile. Komence ĉiuj kappieduloj havis tian ŝelon, sed la grupo, kiu gvidis al modernaj kalmaroj kaj polpoj, internigis la ŝelon kaj malrapide perdis ĝin, kio ebligis al ili vivi sub pli altaj premoj profunde en la maro. La amonitoj estis tre diversa grupo, kiu vivis multe pli haste ol aliaj ŝelhavantaj kappieduloj. Ili havis multajn idojn, kiuj kreskis rapide por konkursi kontraŭ rapidaj fiŝoj, kiuj disvastiĝis en devonia epoko. Amonitoj iĝis nekredeble sukcesaj kaj senĉese diversiĝis. Iliaj ŝeloj havis tre malsamajn formojn kaj povis esti simplaj spiraloj, sed aliaj estis heciloj, rektaj konusoj aŭ eĉ kompleksaj kombinoj de motivoj. Ankaŭ inter membroj de la samaj specioj ekzistis diferencoj. Oni pensas ekzemple ke seksa duformismo ekzistis inter amonitoj. Bedaŭrinde iliaj ŝeloj verŝajne ankaŭ estis ilia malforto. Dum la kretacea-paleogena evento, dum kiu ankaŭ la dinosaŭroj formortis, okazis acidiĝo de la oceanoj. Tro acida akvo estas tre malbona por bestoj kun ŝeloj, pro tio ke la acido atakas la materialon, el kiu la ŝelo konsistas. Tio forviŝis ĉiujn amonitojn kaj preskaŭ ĉiuj aliaj ŝelhavantajn kappiedulojn, sed lasis malplenan spacon por la praavoj de modernaj kalmaroj kaj polpoj, kiuj eskapis la profundecon kaj ekhavis rolojn en ĉiaj ekosistemoj, uzante inteligentecon kaj kamuflon por travivi anstataŭ ŝelon. Kappieduloj eble ne havas ostojn, sed iliaj fosilioj rakontas historion, kiu komenciĝis en la frua komenco de bestoj surtere kaj daŭre estas rakontata hodiaŭ.

La fosilioj de trilobuloj kaj amonitoj fakte tiom abundas, ke ili estas uzataj kiel kalendaro. Fosilioj de trilobuloj kaj amonitoj estas trovataj preskaŭ ĉie kaj oni scias pri multaj specioj ekzakte kiam ili vivis. Tio signifas ke kiam oni trovas fosilion en iu roko de iu konata specio, oni scias el kiu tempo la roko formiĝis. Aldone, oni povas konkludi ke aliaj fosilioj en la sama roko venas el la sama periodo. La diveno iĝas eĉ pli bona kiam oni trovas plurajn konatajn speciojn, ĉar tiam la roko devas veni el tempo, kiam ambaŭ specioj vivis kaj tio malgrandigas la marĝenon. Tiu metodo de tempumado estas videbligita en la bildo ĉi-sube. La blanka sago reprezentas parton de la historio de la tero. Se oni trovas iun fosilion en la sama tavolo kiel du konataj specioj, ĉi tie indikataj per krabo kaj fiŝo, la fosilio devis vivi samtempe kun ili, do ĝi venas el la oranĝkolora periodo, kiam ambaŭ konataj specioj vivis samtempe.

Ovoj Kiam oni pensas pri ovoj, oni ĝenerale pensas pri la ovoj de kokinoj aŭ aliaj birdoj, sed preskaŭ ĉiuj bestoj surtere uzas iuspecajn ovojn por reprodukti sin. Naski ”pretajn” idojn, kiel multaj mamuloj faras, estas la escepto. Ankaŭ pasintece bestoj reproduktis sin per ovoj kaj foje tiuj ovoj fosiliiĝis. Tio estas nekredeble interesa al paleontologoj, pro tio ke la ovoj malkaŝas indikojn pri la reproduktado, vartado kaj kreskado de formortintaj specioj. Bedaŭrinde ovoj ĝenerale malfacile fosiliiĝas, do trovi ilin estas malfacile, sed post longa serĉado oni trovis arojn da ovoj de reptilioj, insektoj kaj sennombraj aliaj specioj. Oni povus verki tutajn librojn nur pri fosiliaj ovoj kaj kion oni lernis de ili, sed por nun, du rakontoj devas sufiĉi.

Pterosaŭroj estis flugantaj reptilioj el la Mezozoiko. Ili flugis per grandaj membranoj inter la brakoj kaj kruroj, iomete kiel vespertoj. Pterosaŭroj ne estis dinosaŭroj, sed ili ja estis proksimaj parencoj. Pterosaŭroj estas membroj de la sukcesplena grupo de arkosaŭroj, kiu ankaŭ enhavas krokodilojn kaj iliajn parencojn, birdojn kaj nebirdajn dinosaŭrojn. Oni scias pri vivantaj arkosaŭroj, nome birdoj kaj krokodiluloj, ke ili multe pli bone prizorgas siajn idojn ol aliaj reptilioj. Tiaj kondutoj estas heredataj kaj evoluas same kiel korpaj trajtoj, do oni demandis sin ĉu ankaŭ pterosaŭroj prizorgis la idojn. Bedaŭrinde oni dum longa tempo trovis absolute neniun pterosaŭran ovon kaj oni eĉ komencis dubi ĉu pterosaŭroj produktas ovojn entute. Tio ŝanĝiĝis en 2004, kiam oni komencis trovi kelkajn ovojn, sed restis eta kvanto. Vera revolucio okazis en 2017, kiam esploristoj anoncis ke ili trovis restaĵojn de pterosaŭraj ovoj en Ĉinio. Ili ne trovis unu aŭ du, sed pli ol 200 en la sama loko!

Estas kelkaj
interesaj aferoj, kiujn oni povis konkludi el la ovoj. Unue, oni pensas ke la
granda kvanto de ovoj montras ke ĉi tiu specio de pterosaŭroj nestis en grandaj
grupoj. Ankaŭ kelkaj modernaj birdoj kiel albatrosoj nestas en tielnomataj ”kolonioj”.
Oni trovis ankaŭ la restaĵojn de plenkreskaj ekzempleroj inter la ovoj, kio
indikas ke la gepatroj ne simple fosas truon kaj lasas la ovojn, kiel testudoj
faras. Ili restis kaj protektis la ovojn, kiel birdoj kaj krokodiloj. Aldone,
sciencistoj uzis skanilojn por rigardi la enon de la ovoj kaj trovis la
restaĵojn de fetoj. Specife la fetoj, kiuj preskaŭ pretis por eliri el la ovo
estis interesaj. Ili ankoraŭ ne havis dentojn kaj la flugiloj ankoraŭ ne pretis
por subteni grandajn flugmuskolojn. Tio indikas ke la idoj ankoraŭ ne estis
pretaj por vivi memstare kaj flugi kiam ili naskiĝis. La idoj verŝajne ankoraŭ
ne povis prizorgi sin mem, kio signifas ke ili bezonis gepatran prizorgadon.

Ankaŭ la ovoj de trilobuloj estis mistero dum longa tempo, ĝis ili estis unuafoje priskribitaj en 2017. La ovoj estis videblaj kiel etaj pilketoj sub la kapa parto de la ŝelo. Oni konkludis ke trilobulinoj verŝajne nur tenis la ovojn dum tre mallonga tempo, kio klarigas la maloftecon de ili en la fosilia rekordo. Tio estus indiko pri tio ke la ovoj verŝajne estis fekundigitaj ekster la korpo. Eble la plej interesa afero, kiun la ovetoj indikas, estas tute nova fazo en la vivo de trilobuloj. La ovetoj estas malpli grandaj ol 0,2mm, multe malpli grandaj ol la plej etaj ŝeloj, kiujn oni trovis ĝis nun. Tio povus signifi ke trilobuloj ne havis ŝelon, kiam ili eliris el la oveto kaj ke ili eble havis tutan vivfazon dum kiu ili estis tute molaj.

Sukceno Alia tre konata kategorio de fosilioj estas sukceno. Kiam temas pri sukceno, oni ĝenerale pensas pri la aferoj kaptitaj en ĝi, sed ankaŭ sukceno mem estas fosilio. Por protekti sin, plantoj kiel koniferoj povas ellasi gluecan likvaĵon, kiu nomiĝas rezino. La rezino havas kontraŭbakteriajn kvalitojn kaj kaptas insektojn. Sub la ĝustaj kondiĉoj, rezino povas fosiliiĝi. Se ĝi estas kovrata de tero kaj spertas altan premon, la materialo polimeriĝas kaj malmoliĝas. Tiu procezo transformas ĝin al sukceno. Sukceno estas bela, relative mola kaj ofte travidebla ”ŝtono”, kiu estis uzita por krei juvelojn jam prahistorie. Ĝenerale sukceno havas iom mielecan koloron, sed ĝi povas esti flava, blanka, ruĝa, bruna aŭ eĉ blua. Kiam la rezino fosiliiĝas, ĉiuj insektoj kaj aliaj etaj bestoj restas kaptitaj en ĝi. La materialo protektas ilin kontraŭ eksteraj fortoj kaj bakterioj, kio protektas la beston ene. Tio estas tre grava, ĉar insektoj apenaŭ fosiliiĝas alimaniere. Ĉi tiel oni trovis sennombrajn individuojn, el kiu tre granda parto reprezentis nekonitajn speciojn. La etaj vertebruloj, kiuj kaptiĝis same unikas, ĉar ili ege bone konserviĝis. Unu interesa ekzemplo estas peco de sukceno, kiu enhavis parton de la vosto de eta dinosaŭro. Ĝi estis tiom bone konservita ke oni povas ankoraŭ vidi la detalan tridimensian strukturon de la plumetoj, kiuj kovris la voston. Ke tio eblas post dekoj da milionoj da jaroj estas nekredebla.

Iĥnofosilioj Ne ĉiuj fosilioj rekte konservas biologian materialon. Ankaŭ la spuroj de besto povas esti konsiderataj fosilioj se ili konserviĝas. Piedspuroj, nestotruoj kaj eĉ ekskrementoj ĉiuj povas krei fosiliojn, kiujn oni nomas iĥnofosiliojn. Oni ofte ne scias ekzakte kiu organismo kreis la spuron kaj nur povas ligi la fosilion al ĝenerala grupo de organismoj. Tial oni decidis krei apartan sistemon por nomi tiajn fosiliojn. Anstataŭ specian kaj genran nomon, iĥnofosiliojn apartenas al iu iĥnospecio kaj iĥnogenro kun propraj nomoj. Iĥnofosilioj enhavas multajn informojn. Piedspuroj montras kiel kaj kiom rapide besto marŝis aŭ kuris kaj ekskrementoj montras kion ili manĝis kaj kiel ili digestis sian manĝon. Unu el la plej interesaj kazoj tamen, venas el alia kategorio.

Je la fino de 19a jarcento oni komencis trovi neklarigeblajn fosiliojn en la Usona subŝtato Nebrasko. Temis pri grandaj, helicaj fosilioj, kiujn oni nomis ”Devil’s corkscrews” (Korktiriloj de la Diablo). Komence oni pensis ke la fosilioj eble estis restaĵoj de dolĉakvaj sponguloj, aŭ de la radikoj de iu planto, sed neniu el la hipotezoj estis vere forta. La scienca komunumo nur ekkonsentis post la trovo de speciala fosilio, nome unu, kiu enhavis la restaĵojn de Palaeocastor , parenco de hodiaŭaj kastoroj. Platoj kaj sponguloj kompreneble ne enhavas ostojn, do ĉi tio estis tre klara indiko pri tio ke la spiraloj fakte estis nestotruoj kreitaj de Palaeocastor , kiuj poste estis plenigitaj de alia materialo. Oni ankaŭ trovis ekzemplerojn, kiuj montris la spurojn de la dentoj de Palaeocastor , kiujn ĝi uzis por fosi la truon kaj oni trovis la restaĵojn de predanto, kiu eniris por manĝi la loĝanton. La helica arĥitekturo daŭre estas iom stranga, sed verŝajne ĝi taŭgis por temperatura regulado. Estas tiom mirinda ke oni povas daŭre vidi kiel bestoj fosis truojn post milionoj da jaroj kaj Palaeocastor ne estas la sola besto, kiu faris tion. Oni trovis ĉiajn truojn faritajn de ĉiaj bestoj, de etaj vermoj ĝis gigantaj folivoroj, en kies truoj homo povas stari.

Ostoj estas interesaj kaj gravaj, sed ili ne diras ĉion. La fosilia rekordo estas nekompreneble granda kaj enhavas ĉiuspecajn restaĵojn. Vere estas interese pripensi kiom da informoj tiuj restaĵoj enhavas. Sendube oni trovos novajn specojn de fosilioj estontece, kiujn oni hodiaŭ ne uzas, simple pro tio ke neniu pripensis serĉi tiumaniere aŭ ĉar la necesa teĥnologio ankoraŭ ne ekzistas. Tiam ni povas lerni eĉ pli pri kiuj ni estas kaj de kie ni venas.

Bildlicensoj: https://commons.wikimedia.org/wiki/File:Megalodon_tooth_with_great_white_sharks_teeth.jpg https://commons.wikimedia.org/wiki/File:Palaeocastor.jpg


---

# Esplori la kosmon per helikoptero

**Published:** 2019-09-18

**URL:** https://scivolemo.wordpress.com/2019/09/18/esplori-la-kosmon-per-helikoptero/

**Author:** Frank van Hertrooij

**Categories:** La Kosmo

Ne ofte okazas ke oni lanĉas tute novan tipon de esplorilo en la kosmon, sed ĉi-momente NASA pene laboras por realigi du helikopterojn, kiuj flugos tra aliaj atmosferoj en la Sunsistemo, nome tiuj de Marso kaj Titano.

Marso En 2020 NASA planas sendi novan roboton al Marso, kies nomon ankoraŭ estas elektota. Je la unua vido, la robota aŭto multe aspektas kiel la Curiosity-esplorveturilo, sur kiu ĝia dezajno estas bazita. Ĝi uzos la saman sistemon por surgrundiĝi kaj havas multajn partojn, kiujn ankaŭ Curiosity havas. Kompreneble, tio ne signifas ke ĝi estas ekzakta kopio. Multaj el ĝiaj partoj estas plibonigitaj, kio ebligas al ĝi surgrundiĝi en malpli perfektaj lokoj kaj pli bone elteni la kondiĉojn sur Marso. Ĝi ankaŭ ricevis novajn instrumentojn, inter kiuj estas aro de etaj tuboj, kiujn ĝi povas plenigi per materialo, kiun ĝi kolektos per sia borilo. La plano estas ke la roboto lasos tiujn tubojn en specifaj lokoj, por ke alia misio povu preni ilin de la surfaco en la estonteco kaj reporti ilin al la Tero. Tiel sciencistoj povus rekte analizi la enhavon de la tuboj en laboratorio, per teĥnikoj, kiujn la roboto ne povas uzi sur Marso. Oni ankoraŭ ne ricevis fonduson por konstrui rakedon, kiu reiru por preni tiujn tubojn, sed oni volis jam havi la tubojn tie por la estonteco.

Oni elektis interesan lokon por fari la esploradon. La veturilo surgrundiĝos en la Jezero-kratero. Tiu kratero formiĝis kiel la rezulto de granda kolizio kaj estis plena je akvo dum longa tempo. La formo de la surfaco montras kie la antikva rivero fluis, kiu plenigis la lagon. Pro tio ke la lago estis konstante malseka dum longa tempo, ĝi povus kaŝi indikojn pri la geologia historio de Marso kaj ĉu la planedo surhavis vivaĵojn pasintece. Se ĉio iros laŭplane, la veturilo iros de la lago al la riverdelto kaj poste al la flanko de la kratero.

Kvankam la veturilo estas jam tre impona kaj interesa en si mem, ĝi ne vojaĝos sole. Ĝi kunportos etan helikopteron, kiun ĝi metos sur la surfacon. La inĝenieroj malantaŭ la misio konscias pri tio ke preni helikopteron al alia planedo estas granda risko. Krom balonojn, oni neniam flugigis aviadilon en alia atmosfero kaj tiu de Marso estas malfacila komenco. La atmosfero de Marso estas tiom maldensa kiel tiu de la Tero je alteco de pli ol 30km. Tio estas specife zorgiga kiam oni konsideras ke la plej altaj helikopteraj flugoj surtere atingas ĉirkaŭ 12km kaj la plej altaj aviadilaj flugoj atingas ĉirkaŭ 26km. La inĝenieroj faris ĉion por prepari la helikopteron, sed ĝi restas eksperimento. Tial oni elpensis la mision tiel, ke la veturilo povas funkcii sendepende de la helikoptero. La inĝenieroj esperas tamen, ke estontece helikopteroj povus ludi multe pli gravan rolon en la esplorado de Marso.

Ke la atmosfero
de marso estas tiom maldensa estas malbona por helikopteroj. Por resti en la
aero*, la helikoptero devas puŝi aeron suben kaj tio nur eblas kiam ĝi havas
sufiĉe da aero por puŝi. Unue, ĝiaj rotoroj povas rondiri pli ol 2800 fojojn en
minuto. Aldone, ili estas sufiĉe grandaj, kun diametro de 1,2m. Ambaŭ tiuj
faktoroj estas limigitaj de la rapideco de sono. La pintoj de la rotoroj iras
plej rapide, do se la rotoroj estas tro longaj, aŭ se ili iras tro rapide, la
pintoj trairos tra la sonbarilo, kio severe malstabiligas la tutan helikopteron.
La helikoptero havas du rotorojn, kiuj ambaŭ havas du padelojn. Tio necesas,
pro tio ke rotoro puŝas reen kiam oni turnas ĝin, kio povas turni la
helikopteron. Por ke la helikoptero restu fiksa, oni do uzas duan rotoron, kiu
rotacias en la mala direkto. Tiumaniere la flankaj fortoj nuligas unu la alian,
ĝis nur forto supren restas. Se la helikoptero bezonas ŝanĝi sian direkton, tio
eblas per turni siajn padelojn ritme, tiel ke ili trafas pli da aero, ĉiam en
la sama loko.

*Mi uzas la vorton aero por simpleco ĉi tie. La atmosferoj de aliaj objektoj en la Sunsistemo havas malsamajn gasojn, premojn kaj temperaturojn kaj ne estas spireblaj por homoj.

Kvankam la atmosfero de Marso povas esti ĝena, la gravito de Marso fakte multe helpas. Ĝi estas nur triono de tiu de la Tero, do ĉio estas malpli peza. Malgraŭ tio, oni tamen faris ĉion por igi la helikopteron kiel eble malplej peza. Ĝi devas kunporti sunpanelon, la rotorojn kaj motoron, la kruretojn, bateriojn kaj ĉiuj sistemoj por aŭtomate konduki ĝin kaj varmigi ĝin dum la nokto. Oni elektis kiel eble plej malpezajn materialojn kaj igis la tutan maŝinon kiel eble plej eta, kio rezultis je maso de malpli ol 2kg. Teorie ĉio devus funkcii, sed kompreneble oni ne sendu tiom multekostan projekton al alia planedo sen unue testi ĝin. Se oni testus ĝin en la Tera atmosfero, ĝi verŝajne ne funkcius, pro tio ke ĝi estis kreita por la maldensa atmosfero de Marso. Flugi ĉi tie estus kiel naĝi en mielo al ĝi. Tial oni devis kiel eble plej bone simuli Marson en la laboratorio. Oni testis la helikopteron en sufiĉe granda ĉambro, de kiu oni povis forpumpi la aeron por simuli maldensajn atmosferojn. Aldone, oni volis simuli la Marsan graviton, sed oni kompreneble ne povas malfortigi la graviton de la Tero. Tiun problemon oni solvis per pendigi la helikopteron de ŝnuro. Oni povis kontraŭlabori la graviton tre ekzakte per tiri la ŝnuron per la ĝusta forto. Malgraŭ ĉio, kio povus fiaskiĝi, la finprodukto funkciis tre kontentige. Nun ĝi bezonas nur travivi vojaĝon al Marso.

Kiam la veturilo surgrundiĝos en februaro de 2021, ĝi metos la helikopteron sur la grundon kaj iom forveturos. Poste la helikoptero vekiĝos kaj atendos signalon de la veturilo. Ĝiaj flugoj okazos ĉefe ĉirkaŭ tagmezo, kiam ĝi havis tempon por plenigi siajn bateriojn kaj la atmosfero ankoraŭ ne iĝis tro varma, ĉar la varmo igus la aeron malpli densa kaj instigus la venton. Pro la distanco inter la Tero kaj Marso, oni ne povos rekte konduki la helikopteron. Ĝi uzos mezurilojn kaj kameraojn por estimi aferojn kiel sian altecon kaj rapidon, por ke ĝi povu tute sendepende esplori la planedon kun kiel eble malplej da komandoj. Espereble la helikoptero iĝos sukceso, ĉar jam estas planoj por pli grandaj helikopteroj, kiuj povas kunporti sciencajn instrumentojn kaj redifini la limojn de tio, kion esplorrobotoj povas atingi.

Titano Dum la marshelikoptero ankoraŭ ne estis lanĉita, NASA jam rigardas aliajn celojn, kiujn ĝi povas esplori per helikopteroj. Unu el la plej interesaj astroj en tiu kategorio ne estas planedo, sed luno. Titano estas la plej granda luno de Saturno kaj la sola luno en la Sunsistemo kun densa atmosfero. Malgraŭ tio ke Titano estas multe malpli granda ol la Tero, ĝia atmosfero havas pli da maso kaj la premo sur la surfaco estas ĉirkaŭ 1,5 fojojn tiom granda kiel tiu de la Tero. Same kiel tiu de la Tero, la atmosfero de Titano konsistas ĉefe el nitrogeno, sed ĝi ne enhavas oksigenon aŭ akvon. Anstataŭe, ĝi enhavas metanon kaj aliajn organikajn ĥemiaĵojn, kiuj kreas tre interesan vetersistemon. Pro la alta premo kaj malalta temperaturo, metano kaj etano povas ekzisti kiel likvaĵo sur la surfaco. La Cassini-Huygens-misio konfirmis ke sub la netravidebla atmosfero fakte ekzistas relative grandaj lagoj el metano kaj etano kaj ke Titano havas kompleksan veteron kun metannuboj kaj pluvo kaj multaj aliaj fenomenoj, kiuj estas kompareblaj al tio, kion akvo faras sur la Tero. Krom tiuj interesaj veterfenomenoj, ankaŭ la ĥemio de la Luno multe interesas sciencistojn. Titano surhavas multe da karbono, kiu estas la bazo de organikaj molekuloj. Sciencistoj volas scii kiaj ĥemiaĵoj estas kreitaj sub la kondiĉoj de Titano kaj specife ĉu ĝi havas simplajn biologiajn molekulojn kiel aminoacidojn. Tio ne rekte signifus ke Titano surhavas vivantajn organismojn, sed povas kaŝi indikojn pri la origino de la vivo surtere.

NASA decidis esplori Titanon pli detale per sendi helikopteron Dragonfly (libelo) al ĝia surfaco. Laŭ la plano, ĝi estos lanĉita en 2026 kaj alvenos 8 jarojn poste. Titano estas tute malsama ol Marso, do ankaŭ la dezajno estu malsama. Pro la densa atmosfero kaj malforta gravita kampo de Titano, Dragonfly povas esti multe pli peza kaj ne bezonas tiom grandajn rotorojn. Ĝi havos 8 duoblajn rotorojn en kvadrato, same kiel komerca droneo. Ĉiu rotoro havos diametron de 1m kaj se unu el ili rompiĝas, la aliaj povas kompensi tion. La maso de helikoptero estos ĉirkaŭ 450kg, sed kompreneble ĝi estos malpli peza sur Titano.

Dragonfly ne estos akompanata de alia esplorveturilo kaj la Cassini-sondilo estis detruita en la atmosfero de Saturno, do kiam Dragonfly alvenos, ĝi estos tute sola. Tio estas problemo, pro tio ke Titano estas longe for de la Tero kaj la energio, kiun oni bezonas por sendi datumojn al la Tero kreskas ege rapide kiam la distanco kreskas. Kompreneble la flugado kaj ĉiuj aliaj sistemoj ankaŭ bezonas multe da energio, kio signifas ke la helikoptero bezonos bateriojn. La baterioj konservos sufiĉe da energio por flugi dum kelkaj horoj kaj zume atingi dekojn da kilometroj, sed la helikoptero verŝajne flugos je malpli longaj, pli sekuraj distancoj kaj surgrundiĝos por fari sciencon. Ĝi reŝarĝos la bateriojn dum la Titanaj noktoj, kiuj daŭras 192 horojn. Pro la distanco de la suno kaj la malklara atmosfera, sunpaneloj ne havus multe da senco, do Dragonfly uzos generilon, kiu produktas elektron per la varmo, kiu eskapas de radioaktivaj materialoj. Tiaj sistemoj jam bone pruvis sin en aliaj misioj, kiuj iris al la eksteraj partoj de la sunsistemo kaj de Curiosity.

Por fari sian
sciencon, Dragonfly uzos malsamajn instrumentojn. Ĝi fotos la surfacon per
kamerao, kio ne nur estas science interesa, sed ankaŭ tre bela, kaj ĝi havos
ĉiajn mezurilojn por akcelo kaj tiel plu, kiujn ĝi uzas ankaŭ por navigado.
Aldone, ĝi uzos borilon kaj ĥemiajn analizilojn por observi la supran tavolon
de la surface. Por lerni pli pri la interno de la luno, ĝi povos mezuri ŝokojn
en la grundo per seismografo. Se Dragonfly mezuros tremojn, tio estos tre
interesa, ĉar oni observis ke la surfaco de Titano malrapide ŝoviĝas, kvazaŭ ĝi
kuŝas sur likva subsurfaca oceano. Per pli bonaj mezuroj, sciencistoj povos
krei pli bonajn modelojn de la interno de Titano por konfirmi tion kaj mezuri
kiom dika la krusto fakte estas.

Ĉi tiuj du novaj misioj ne estas interesaj nur pro la datumoj, kiujn ili donos al ni, sed ankaŭ pro la progreso, kiun ili montras. La marsmisio kaj multaj el la sciencaj instrumentoj kaj la elektra generilo sur Dragonfly estas bazitaj interalie sur la Curiosity misio. La informoj pri la atmosfero kaj surfaco de Titano, kiujn inĝenieroj bezonis por dezajni Dragonfly venas ĉefe de la Huygens-surgrundiĝilo, kiu kuniris kun la Cassini-Huygens-misio. Tio montras ke kiam oni solvas multajn problemojn por unu misio, oni ne bezonas solvi ilin denove por alia. La lanĉado de helikopteroj al eksterteraj atmosferoj estas tre riska eksperimento, sed ĝi estas tre valora. Se ĉio iras bona, aŭ eĉ se ĉio fuŝiĝas, oni povas lerni de tio kaj atingi eĉ pli mojosajn celojn dum la sekva misio. Nun nur necesas atendado por vidi kiajn frenezajn helikopterojn inĝenieroj ĉirkaŭ la mondo ankoraŭ elpensos.

Ĉiuj bildoj en tiu ĉi artikolo kaj la kovrilbildo estas uzataj sub la ĝenerala permeso de NASA laŭ la gvidlinioj sur la retpaĝo ĉi-sube: https://www.nasa.gov/multimedia/guidelines/index.html


---

# En la marsupio de panjo

**Published:** 2019-10-09

**URL:** https://scivolemo.wordpress.com/2019/10/09/en-la-marsupio-de-panjo/

**Author:** Frank van Hertrooij

**Categories:** Bestoj

Vombatoj komunikas per kubforma feko kaj tio eĉ ne estas la plej stranga fakto pri marsupiuloj. Marsupiuloj estas ekstreme diversa kaj interesa grupo de mamuloj, kiuj adaptis sin al la plej diversaj vivkondiĉoj. La plej eta specio, Planigale ingrami estas nur 59mm longa sen la vosto kaj la plej granda, la ruĝa kanguruo, povas atingi altecon de 1,80m. Ili povas havi tre strangajn vivstilojn, kiel la koalo, kiu dormas dum 20 horoj tage kaj grumblas kiel vulkano, aŭ la tasmaniaj diabloj, kiuj estas minacataj de formorto, pro tio ke ili tiom mordas unu la alian, ke ili transdonas fatalan malsanon. Vere pri ĉiu grupo de marsupiuloj ekzistas aro de interesaj rakontoj, do jen kelkaj.

Kiel rekoni marsupiulon

Reproduktado Marsupiuloj estas unu el la tri grupoj de mamuloj, kiuj ankoraŭ ekzistas. Antaŭe ankaŭ aliaj grupoj ekzistis, kiel la multituberculata, kiuj eltenis ĉirkaŭ 166 milionoj da jaroj kaj estis tre sukcesplenaj, sed tiuj grupoj formortis. Bedaŭrinde restas nur la marsupiuloj kaj placentaj mamuloj, kiuj estas sufiĉe proksimaj parencoj, kaj la pli foraj monotremoj. La plej grava distingo inter tiuj hodiaŭaj grupoj de mamuloj estas la metodoj de reproduktado.

Monotremoj, kiel la ornitorinko (anasbeka mamulo), produktas ovojn kiel reptilio kaj ne havas cicojn. Iliaj idoj nur tre mallonge restas en la ovo kaj poste nutras sin per la lakto de la patrino, kiu venas el glandoj en la haŭto. Ili estas la plej malgranda grupo de mamuloj kaj estas reprezentataj nur de kelkaj specioj en Oceanio.

Placentaj mamuloj estas la plej granda grupo, kiu inkludas ankaŭ homojn. La idoj de placenta mamulo restas en la korpo de la patrino dum longa tempo kaj nutraĵoj povas transiri de la sango de la patrino al la ido tra organo, kiu nomiĝas la placento. Kiam la ido finfine naskiĝas, ĝi jam tre multe aspektas kiel la gepatroj.

La marsupiuloj havas strategion en la mezo. Ili ne produktas ovon, sed kreskigas la idon en la utero kiel placenta mamulo. Ili ne havas veran placenton tamen, do la idoj restas nur tre mallonge, ĝis la nutraĵoj elĉerpiĝas. Poste ili ”naskiĝas” kaj eniras en la marsupion (la poŝon) de la patrino. Je tiu momento la ido ankoraŭ aspektas kiel feto, sed ĝiaj brakoj jam sufiĉe fortas por grimpi al la cico de la patrino. Tie ĝi trinkas lakton, ĝis ĝi sufiĉe kreskis por eliri el la poŝo. Estas interese ke la ido estas ankoraŭ tiom juna kiam ĝi grimpas al la cico, ke ĝi ankoraŭ ne povas suĉi. Tio signifas ke la patrino devas aktive ”pumpi” la lakton. Malgraŭ la nomo de la grupo, ne ĉiuj marsupiuloj havas marsupion. Specioj, kiuj grimpas, saltas, fosas aŭ naĝas ofte havas tre disvolvitajn marsupiojn, sed malgrandaj specioj, kiuj vivas sur la grundo povas havi malgrandan, aŭ entute neniun poŝon. Alia interesa diferenco inter placentaj mamuloj kaj marsupiuloj estas ke marsupiulinoj havas du uterojn kaj du vaginojn, kiuj finiĝas en kloako, kune kun la digesta sistemo. Virmarsupiuloj ofte havas branĉan penison kun du pintoj por stimuli ambaŭ vaginojn. La nasko ne okazas tra unu el la vaginoj, sed tra tria truo.

Fosiliaj trajtoj Kvankam la reproduktado estas tre utila indiko por rekoni hodiaŭajn marsupiulojn, ĝi ne estas tre utila por formortintaj specioj. Marsupioj, placentoj kaj aliaj organoj, kiuj gravas por la reproduktado, estas molaj kaj malfacile fosiliiĝas. Feliĉe la Metatheria, la grupo de bestoj, kiuj pli proksimas al hodiaŭaj marsupiuloj ol al placentaj mamuloj, havas kelkajn aliajn kvalitojn, kiuj igas ilin rekoneblaj. Unue, ili havas malsamajn dentojn ol placentaj mamuloj. Dentoj ĉiam havas gravan rolon en la identigado de mamuloj, ĉar ili havas malsamajn dentojn por malsamaj taskoj, kiuj estas specialigitaj kaj diversaj. Marsupiuloj ĝenerale havas pli da dentoj ol placentaj mamuloj kaj ili havas malsaman kvanton de incizivoj supre kompare al sube. Ankaŭ la ostoj povas malkaŝi la identon de marsupiulo, ĉar marsupiuloj havas relative malpli grandajn cerbojn ol placentaj mamuloj, kio signifas ke ili havas malpli da spaco en la kranio. Ili ofte havas ankaŭ specialojn ostojn sur la pelvo, kiuj subtenas la marsupion.

Monda distribuo

Hodiaŭ, marsupiuloj estas plej abundaj en Oceanio (krom Nov-Zelando), kie ekzistas pli ol 300 specioj el multaj diversaj grupoj kiel kanguruoj, koaloj kaj tasmaniaj diabloj. Ekzistas ĉirkaŭ 100 specioj en Ameriko, ĉefe didelfoj, kiuj ĉiuj vivas en Sud-Ameriko aŭ Centra Ameriko. Nur unu atingas Nord-Amerikon, la norda didelfo. Interalie en Eŭropo, Ĉinio kaj Nov-Zelando vivas kelkaj specioj, kiuj ne evoluis tie, sed estis enkondukitaj de homoj. Tio ne signifas ke ili nepre estas bonvenaj gastoj. En 1840 oni enkondukis la vulpoposumon en Nov-Zelandon por la peltindustrio, sed la Nov-zelanda ekosistemo, kiu ne estas bazita sur mamuloj, ne havis taŭgajn predantojn por ĉasi ĝin, do ĝi iĝis giganta plago.

Kvankam Nord-Ameriko havas nur unu masupiulon nun, oni trovis sufiĉe grandan kvanton de tre malnovaj marsupiulaj fosilioj tie. Tio signifas ke la grupo verŝajne ekestis en Nord-Ameriko kaj disvastiĝis al la sudo. La ekesto de la grupo verŝajne okazis antaŭ ĉirkaŭ 65 milionoj da jaroj, kiam Nord-Ameriko kaj Sud-Amerikoj estis konektitaj per mallarĝa ”ponto”. Ĉiuj Nord-Amerikaj specioj poste formortis. Sud-Ameriko kaj Antarktio ankoraŭ estis konektitaj tiam kaj Antarktio ankoraŭ ne estis kovrita de glacio, kio ebligis la disvastiĝon tra ambaŭ kontinentoj. Oni ja trovis marsupiulajn fosiliojn el Antarktio, sed kompreneble la plej granda parto de la fosilioj estas kovritaj de glacio, kio igas la esploradon de Antarktiaj marsupiuloj tre malfacila. Aŭstralio ne estis konektita al Antarktio, sed ankoraŭ tre proksimis. Verŝajne temas pri nur unu specio, kiu atingis Aŭstralion kaj poste diversiĝis. Tiu specio verŝajne estis parenco de la hodiaŭa Dromiciops gliroides , kiu estas pli proksima parenco al Aŭstraliaj marsupiuloj ol al Sud-Amerikaj marsupiuloj. Ĝi estas inter 8 kaj 13cm kaj blankbruna kun malhelaj makuloj ĉirkaŭ la okuloj. Kelkaj homoj kredas ke vidi D. gliroides igas onin malbonŝanca. Tiu kredo povas eĉ esti tiom ekstrema, ke, laŭ la libro “Walker’s Mammals of the World, kelkaj homoj eĉ bruligis sian domon post la trovado de la eta marsupiulo en ĝi.

La hodiaŭaj didelfoj en Centra Ameriko kaj Nord-Ameriko ne estis tie de la komenco. Ĉiuj Nord-Amerikaj specioj formortis post kiam Nord-Ameriko kaj Sud-Ameriko disiĝis. Milionoj da jaroj post tio, la du kontinentoj denove konektiĝis per mallarĝa peco de tero, kie hodiaŭ troviĝas la Panama kanalo. Dum tiu tempo tre multaj specioj migris de unu kontinento al la alia, kio tute ŝanĝis la distribuojn de ĉiaj bestoj. Hodiaŭ la plej norda marsupiulo estas la Norda Didelfo, kiu rapide disvastiĝas Norden. Ĝi nature disvastiĝis laŭ la Orienta marbordo kaj atingis la Sudon de Kanado, kvankam ĝi verŝajne ja estis helpata de Eŭropaj koloniistoj, kiuj forigis densajn arbarojn en Usono. Ĝi estis intence enkondukita en la okcidento de la lando. Nordaj didelfoj estas relative grandaj kaj havas tre blankan kapon kun pli griza korpo. Unu interesa konduto de Nordaj didelfoj estas ke ili agas kvazaŭ ili estas mortaj. Ili kuŝiĝas, kurbigas la voston en la direkto de la korpo, malfermas la buŝon kaj apenaŭ reagas al tuŝo. Tiu konduto povas daŭri malpli ol minuto aŭ eĉ 6 horoj! La strategio eble funkcias, pro tio ke predanto malpli facile vidas la beston, se ĝi ne moviĝas. Alia ebleco estas ke ĝi estas signalo al aliaj, agresemaj, Nordaj didelfoj, ke ĝi subigas sin.

Konverĝa evoluo

Eble la plej miriga fenomeno, kiun marsupiuloj ekzemplas estas konverĝa evoluo. Tio estas kio okazas, kiam malsamaj organismoj akiras la samajn trajtojn tra evoluo, sen heredi tiujn trajtojn de komuna antaŭulo. Ekzemplo de tio estas la reptiliaj fiŝosaŭroj kaj mamulaj delfenoj, kiuj havas tre similajn korpojn, kvankam ilia plej aktuala komuna antaŭulo ne naĝis kaj havis tute malsaman korpon. Tio estas la rezulto de tio ke du organismoj en simila medio kun simila rolo en la ekosistemo spertas similajn evoluajn premojn. En la kazo de delfenoj kaj fiŝosaŭroj, tiuj premoj estis ke ili ambaŭ bezonis rapide kaj efike movi sin tra la akvo por kapti predojn, kio rezultis je hidrodinamika korpo kun longa, mallarĝa buŝo.

La lasta komuna antaŭulo de placentaj mamuloj kaj marsupiuloj vivis samtempe kun nebirdaj dinosaŭroj. Post tiam la du grupoj ne plu povis interŝanĝi genojn kaj sendepende pluevoluis. Surprize, tre multaj hodiaŭaj kaj formortintaj marsupiuloj kaj iliaj proksimaj parencoj multe similas al placentaj mamuloj. La similecoj fakte tiom abundas, ke la nomoj por multaj grupoj de marsupiuloj en Eŭropaj lingvoj estas inspiritaj de placentaj mamuloj. Ili estas komparataj al musoj, ratoj, talpoj, meloj ktp. Kompreneble la similecoj venas de du flankoj, sed Eŭropeanoj estis alkutimiĝintaj al placentaj mamuloj, do ili rigardis ilin kiel normon.

Ekzemploj Se oni renkontus Petaurus breviceps aŭ unu el ĝiaj parencoj, oni facile konfuzus ĝin kun flugsciuro. Same kiel flugsciuroj, P. breviceps estas malgranda besto kun mola membrano inter ĝiaj membroj. Ĝi ne povas aktive flugi, sed ĝi ja povas uzi ĝin por glisi de unu arbo al la alia, kio estas multe pli efiko ol grimpi suben, marŝi al la alia arbo kaj grimpi supren denove. P. breviceps estas tre talenta glisisto kaj povas eĉ kapti insektojn en la aero. Ĝi povas atingi distancojn de 45m kaj ĝiaj parencoj povas gliti eĉ pli longe.

Notoryctes typhlops estas pli-malpli same granda kiel placentaj talpoj kaj similas laŭ multaj aliaj manieroj, sed ili similas eĉ pli al la familio Chrysochloridae, alia grupo de placentaj mamuloj, kiu aspektas kiel talpoj. N. Typhlops havas simile formitan korpon al tiu de la Chrysochloridae kaj fosas sammaniere. Ĝia hararo havas tre similan teksturon kaj eĉ la eksteraj trajtoj de la cerbo similas. N. Typhlops havas tre helan (preskaŭ blankan) hararon kun rimarkebla kovrilo sur la vizaĝo, kiu funkcias kiel borilo. Ĝi havas grandajn manojn kun ungoj, per kiuj ĝi kvazaŭ naĝas tra la tero kaj ĝiaj oreloj kaj okuloj preskaŭ tute malaperis. Interesa diferenco inter N. Typhlops kaj ĝiaj placentaj similuloj estas ke ĝi pli ofte troviĝas sur la grundo.

Unu el la plej mirindaj ekzemploj de konverĝa evoluo de mamuloj estas Thylacinus cynocephalus, la tilacino aŭ tasmania lupo. Ĝi estas Aŭstralia marsupiulo, kiu formortis en la plejparto de Aŭstralio jam antaŭ 2000 jaroj. Ĝi travivis sur Tasmanio ĝis la 1930aj jaroj. La besto iĝis 100-130cm longa kaj ĝiaj ŝultroj atingis 60cm. La kapo de la tilacino aspektis preskaŭ ekzakte kiel tiu de hundo kaj ĝi havis similan dentaron kun grandaj kojnodentoj kaj tre simila korpo kun fortaj kruroj. Same kiel hundoj kaj aliaj kanisoj, la tilacino marŝis ne sur la plandoj, sed sur la piedfingroj. Ili estis grandaj kaj gravaj predantoj en ilia ekosistemo kaj ĉasis kanguruojn, valabiojn, multajn pli etajn mamulojn kaj birdojn. La malapero de la tilacino estas la rezulto de multaj kompleksaj faktoroj, sed homoj estas unu el ili. En ĉeflanda Aŭstralio tio okazis parte pro la hundoj, dingoj, kiuj estis enkondukitaj de indiĝenuloj kaj sovaĝiĝis. Ankaŭ la dingoj estis relative grandaj kaj efikaj ĉasantoj kaj ili komencis konkursi kun la tilacinoj. En Tasmanio la populacio multe suferis de intensa ĉasado de koloniistoj, kiuj kulpigis tilacinojn de mortigado de iliaj ŝafoj. La Tasmania registraro eĉ donis unu Britan pundon por ĉiu kapo de morta tilacino. Aldone la koloniigado de Aŭstralio detruis la habitaton de la tilacino kaj metis premon sur ĝiajn predojn. Hodiaŭ restas ankoraŭ nigrablankaj bildoj kaj eĉ videoj kaj kelkaj remburitaj ekzempleroj, sed la tilacino neniam revenos.

Dum longa tempo
marsupiuloj estis rigardataj kiel pli primitivaj bestoj ol placentaj mamuloj,
sed hodiaŭ tio ŝanĝiĝas. Marsupiuloj estas malsamaj ol placentaj mamuloj, sed
ili estas laŭ sia propra maniero tre bone adaptitaj al sia medio. La didelfoj
en Ameriko estas bonega ekzemplo de tio, ĉar ili estas sufiĉe abundaj malgraŭ
la ĉeesto de placentaj konkursantoj. Estas grave do, ke oni respektu kaj konservu
la marsupiulojn, por ke oni povu miri pri ili dum ankaŭ multaj generacioj.

Ophelia Ĉi tiu artikolo estis inspirita de Ophelia, la Norda Didelfo. Kiam ŝi estis ido, ŝia patrino estis trafita de aŭto kaj mortis. Ophelia kaj ŝia sibo ankoraŭ estis vivantaj kiam preterpasanto trovis la patrinon kaj kontrolis ŝian marsupion. Unu el la malantaŭaj kruroj de Ophelia estis tiom vundita, ke ĝi devis esti amputata, sed ŝi sufiĉe bone resaniĝis post tio. Ŝi iĝis pli forta, sed ne povas teni sian propran korpopezon, do ŝi ne povas grimpi kaj kun tri piedoj ankaŭ promeni estas malpli facila. Bedaŭrinde, ŝi ne travivus en la naturo, do ŝi translokiĝis al Animal Wonders Inc. en la Usona subŝtato Montano, kie ŝi estas bonege prizorgata de la teamo. Mi volas kore danki Animal Wonders Inc. pro tio ke ili inspiris min kaj permesis al mi uzi la belegajn bildojn de Ophelia.

Animal Wonders Inc. ne nur prizorgas bestojn, sed ankaŭ kunlaboras kun ili por eduki homojn pri kiom mirindaj bestoj estas. Por lerni pli pri ili kaj iliaj bestoj, vi povas iri al: Instagramo: animalwondersmontana Jutubo: youtube.com/animalwondersmontana

Plua legado: -Barros, M. A. D., Martins, J. F. P., Samoto, V. Y., Oliveira, V. C., Gonçalves, N., Mançanares, C. A. F., … Miglino, M. A. (2013). Marsupial morphology of reproduction: South America opossum male model. Microscopy Research and Technique, 76(4), 388–397. doi: 10.1002/jemt.22178 -Cifelli, R. L. (2003). PALEONTOLOGY: Enhanced: Marsupial Origins. Science, 302(5652), 1899–1900. doi: 10.1126/science.1092272 -Freyer, C., Zeller, U., & Renfree, M. B. (2003). The marsupial placenta: A phylogenetic analysis. Journal of Experimental Zoology, 299A(1), 59–77. doi: 10.1002/jez.a.10291 -Nowak, R. M. (n.d.). Walkers mammals of the world. Baltimore: Johns Hopkins University Press.

Licensoj por la aliaj bildoj: https://commons.wikimedia.org/wiki/File:-_fighting_red_kangaroos_2.jpg https://commons.wikimedia.org/wiki/File:Joey_in_pouch.jpg https://creativecommons.org/licenses/by-sa/2.0/ https://commons.wikimedia.org/wiki/File:Trichosurus_vulpecula_1.jpg https://commons.wikimedia.org/wiki/File:Monito_del_Monte_ps6.jpg https://commons.wikimedia.org/wiki/File:Em_-_Notoryctes_typhlops_-_1.jpg


---

# Ĉi tiu artikolo enhavas virusojn

**Published:** 2019-12-25

**URL:** https://scivolemo.wordpress.com/2019/12/25/ci-tiu-artikolo-enhavas-virusojn/

**Author:** Frank van Hertrooij

**Categories:** Sciencistoj, Ĥemio

Biologiaj kaj komputilaj virusoj fundamente ne tiom malsamas. Ili estas informoj, kiuj infektas alian sistemon, esperante ke tiu sistemo kopios ilin. La distingo estas ke viruso ne konsistas el ciferecaj, sed el genetikaj informoj. Ili estas faritaj el molekuloj anstataŭ nuloj kaj unuoj. Kompare al eĉ la plej simplaj vivantaj organismoj, la strukturo de virusoj estas ege simpla. Virusoj ne bezonas esti tro kompleksaj, pro tio ke ili kaperas la infrastrukturon de la ĉelo kaj ne bezonas mem konstrui la strukturojn necesajn por produkti la necesajn molekulojn por reprodukti sin, aŭ por kopii la genetikajn informojn.

Historio de virusoj Unu el la plej grandaj paŝoj de la studado de malsanoj okazis en la 17a jarcento, kiam oni komencis uzi mikroskopojn por studi mikroorganismojn. La Brito Robert Hooke unue uzis la vorton ”ĉelo” en sia libro Micrographia , kiam li priskribis pecon da korko, kiun li observis. Dume, la Nederlandano Antoni van Leeuwenhoek observis vere ĉion sub sia propra mikroskopo kaj skribis pri tio al la Reĝa Societo de Londono. Malgraŭ tio ke li opiniis ke li bone prizorgis la dentojn, li observis la blankan materialon inter la dentojn per sia mikroskopo kaj trovis etajn organismojn. Tiuj organismoj estis bakterioj. Ekde kiam oni sciis pri la ekzisto de bakterioj, sciencistoj komencis ligi specifajn bakteriojn al specifaj malsanoj. Unu el la iloj en tiuj esploroj estas Chamberland-filtriloj, kiuj tralasas likvaĵojn, sed ne pli grandajn objektojn kiel bakteriojn. En la 19a jarcento, sciencistoj kiel Adolf Mayer, Dmitrij Ivanovskij kaj Martinus Willem Beijerinck esploris la mozaik-malsanon, kiu infektis plurajn ekonomie gravajn plantojn kiel tabakon, per tia filtrado. La akvo fluis tra la filtriloj, sed neniuj bakterioj estis apartigitaj kaj la akvo daŭre povis infekti plantojn. Beijerinck priskribis la strangan malsanon kiel ” contagium vivum fluidum ”, aŭ ”kontaĝa vivanta likvaĵo”. Ili malkovris la unuan viruson kaj la tabakmozaikviruso ankoraŭ estas unu el la plej gravaj virusoj por edukado kaj esplorado. Nun oni scias ke virusoj ne estas likvaĵo, sed konsistas el etaj partikloj inter 20 kaj 300 nm grandaj (1nm = 0,000001mm). Tio estas malpli granda ol la ondolongoj de videbla lumo, kio signifas ke oni ne povas distingi ilin per optika mikroskopo. Daŭris ĝis la 30aj jaroj de la 20a jarcento ĝis oni malkovris la elektronan mikroskopon kaj aliajn teĥnologiojn, kiuj ebligis la pristudadon de virusoj kiel individuaj partikloj. Kaj hodiaŭ oni trovis virusojn kun multaj malsamaj strukturoj kaj metodoj de infektado.

Kio estas viruso Virusa partiklo, aŭ virusero, konsistas el ujo el proteinoj, kiu enhavas la genetikajn formojn. Tiuj informoj povas esti konservataj per DNA-molekulo, sed plej ofte, virusoj uzas RNA anstataŭ DNA. Tio estas notinda fakto, ĉar malgraŭ tio ke ĉeloj uzas RNA por pluraj taskoj, kiel la trano de DNA al proteinoj, neniu ĉelo uzas RNA por longtempa konservado de genetikaj informoj. Ankaŭ la minimalismo de la virusa RNA estas mirinda. Kutima viruso enhavas ĉirkaŭ 3 000 ĝis 30 000 nukleobazoj, aŭ literoj, da RNA. Homo havas 3 miliardojn kaj E. coli , ofte uzata bakterio en laboratorioj, havas ĉirkaŭ 4,6 milionojn. Ili ankaŭ spertas tre multajn mutaciojn. Por ĉiam evolui sufiĉe rapide por kontraŭi la imunsistemon, ili mutacias tiom multe kiel eblas.

Kopii genojn Estas du lokoj en la ĉelo, kiuj estas speciale gravaj por la kopiado kaj tradukado de informoj. Unue estas nukleo, kiu enhavas la DNA, kaj due estas la ribosomoj, molekulaj maŝinoj, kiuj kapablas konstrui proteinojn. Bakterioj ne havas nukleon, sed malpli regulan strukturon sen apartiga membrano. Ili ja havas ribosomojn. DNA-molekuloj estas tre longaj kaj enhavas multajn genojn, do labori per ili malfacilas. Pro tio, la ĉelo dum sia kutima agado kopias nur la parton de la DNA kiun ĝi bezonas al RNA-molekulo. Tiu RNA molekulo enhavas nur la kodon por la proteino, kiun la ĉelo bezonas kaj povas eskapi el la ĉelkerno. Post tio, ĝi iras al la ribosomo, kiu legas la kodon sur la RNA kaj konstruas proteinon laŭ tiu kodo. Virusoj sukcesis haki tiun sistemon kaj povas uzi la molekulojn maŝinojn de la ĉelo por sia propra profito, ofte mortigante la ĉelon. Por fari tion, ekzistas multaj metodoj.

Invadi la ĉelon Antaŭ io ajn povas okazi, la viruso devas iri en la ĉelon. Kiel ĝi faras tion dependas de la tipo de viruso kaj de ĉelo, kiun ĝi infektas. Animalaj ĉeloj, do ankaŭ tiuj de homoj, havas membranon el grasaj molekuloj, kiuj nomiĝas lipidoj. Unu maniero por fari tion nomiĝas ”endocitozo”. Tio estas procezo, per kiu la ĉelo povas moviĝi ĉirkaŭ iun eksteran objekton kaj krei vezikon ĉirkaŭ ĝi el sia membrano, kiun ĝi absorbas. Tiu metodo estas uzata interalie por nutrado, sed kiam la veziko enhavas virusojn, ili povas facile eniri. Aliaj virusoj havas propran membranon, kiun ili ŝtelis de la ĉelo en kiu ili konstruiĝis. Pro tio ke la membrano surhavas signalmolekulojn de tiu ĉelo, la viruso aspektas kiel kutima ĉelo al la korpo kaj ne estas atakata. Kiam ĝi alproksimiĝas la vera ĉelo, la membranoj povas kunfandiĝi kaj la viruso povas eniri. En ambaŭ kazoj, la proteina kapsido estas detruata de enzimoj en la ĉelo, kio liberigas la DNA aŭ RNA. Virusoj, kiuj invadas bakteriojn nomiĝas bakteriofagoj. Ili bezonas specialajn trukojn, pro tio ke bakterioj havas ne nur ĉelmembranon, sed ankaŭ ĉelmuron el karbonhidratoj kaj proteinoj. Ili ligas sin al specifaj partoj de la ĉelmuro kaj injektas sian DNA aŭ RNA kiel injektilo.

Bakteriofagoj kiel medicino En la komenco de la 20a jarcento, oni komencis esplori la eblecojn de bakteriofagoj kiel kuraciloj kontraŭ bakteriaj malsanoj. Bakteriofagoj estas multe pli specifaj ol antibiotikoj, kiuj povas ataki ankaŭ bonajn bakteriojn kaj ili povas kunevolui kun la bakterioj, kio influas kiom facile bakterioj iĝas rezistemaj kontraŭ ili. Bedaŭrinde ili estas multe malpli facile uzeblaj ol antibiotikoj, pro tio ke oni devas unue kreskigi la bakterion ekster la korpon de la malsanulo por trovi la taŭgan bakteriofagon kaj tio povas daŭri kelkajn tagojn. Tio kaŭzis ke dum tre longa tempo antibiotikoj estis la preferataj medicinoj en interalie Okcidenta Eŭropo kaj Nordameriko, sed hodiaŭ oni pli kaj pli serĉas alternativojn, pro tio ke bakterioj iĝas ekrezistas kontraux antibiotikojn. En laboratorioj kiel tiuj de la Eliava Instituto en Tbiliso, la ĉefurbo de Kartvelio, oni esploras bakteriofagojn kiel unu el la eblaj solvoj kaj provas krei sekurajn kuracmetodojn surbaze de bakteriofagoj, kiuj sekvas altajn kvalitnormojn.

Kaperi la hardvaron Multaj RNA-virusoj rekte pretas por tradukado de la ribosomo. Iliaj genoj priskribas la proteinojn kiel la polimerazon, kiu kopias la RNA, la proteinojn el kiuj konsistas la kapsido kaj proteinoj, kiuj kontraŭlaboras la ĉelon kaj finfine eĉ mortigas ĝin. Specife la kapsido estas interesa, ĉar ĝi uzas genetikajn informojn mirinde efike. Preskaŭ ĉiuj virusaj kapsidoj estas tre simetriaj, por ke la samaj informoj povu esti uzataj plurfoje. Tre ofta formo estas ekzemple la dudekedro: pli-malpli sfera formo, kiu konsistas el 20 trianguloj. Tiuj trianguloj konsistas el nur unu, du aŭ tri proteinoj, kies strukturo kaŭzas ke ili povas stabile konektiĝi nur kun la ĝusta flanko en la ĝusta angulo per intermolekulaj fortoj. La genoj kaptiĝas en la kapsido, pro tio ke la enaj flankoj de la kapsidaj proteinoj havas strukturon, kiu facile interagas kun RNA, do kiam ili hazarde kolizias, la RNA kvazaŭ gluiĝas al la proteino. Ankaŭ ekzistas aliaj strukturoj kiel fibroj. Estas DNA-virusoj, kiuj funkcias pli-malpli same, sed antaŭ ol la tradukado de la DNA, ili unue kaperas la proteinojn de la ĉelo, kiujn ĝi uzas por kopii informojn de DNA al RNA.

Retrovirusoj Ekzistas virusoj, kiuj invadas ĉelojn per eĉ pli intimaj metodoj. Ili estas la retrovirusoj. Retrovirusoj estas RNA-virusoj, kiuj havas la genon por tre speciala proteino, nome inversa transskribazo. Dum kutimaj ĉeloj nur povas transdoni informojn de DNA al RNA kaj ne inverse, inversa transskribazo povas krei DNA el RNA. Kiam retroviruso invadas la ĉelon, ĝi igas la ĉelon krei tiun proteinon por konverti sian proprajn genojn al DNA kaj poste tranĉas la DNA-fadenojn de la ĉelo por intermeti ĝin. Tiumaniere, la ĉelo ade kopios la genojn al novaj RNA-molekuloj kaj kreos novajn virusojn kaj kiam la ĉelo reproduktas sin, ĉiuj idoj de la infektita ĉelo enhavos la genojn de la viruso. Kiam tio okazas en kutima ĉelo, la organismo povas iĝi severe malsana, sed kiam tio okazas en spermatozoo aŭ ovolo, la viruso DNA povas esti transdonata al la idoj de la organismo.

Fosiliaj virusoj kaj placentoj Kvankam kelkaj retrovirusoj estas la kaŭzo de teruraj malsanoj, kiuj povas esti ne aŭ tre malfacile kuraceblaj, aliaj retrovirusoj estas grava parto de tiuj, kiuj ni estas kiel homoj. Pli ol 5% de la homa genaro konsistas el DNA, kiu origine venis de virusoj. Multaj el tiuj genoj jam estis parto de homa evoluo dum milionoj da jaroj, eĉ antaŭ ol modernaj homoj ekzistis, kvankam la plejparto el ili ne plu kapablas produkti la viruson. La influo de virusoj sur la evolua historio de homoj certe ne estas ignorebla kaj kelkaj virusoj eĉ havis bonajn efikojn. En placentaj mamuloj, ekzemple, la fetaj ĉeloj ĉe la limo inter la ĉeloj de la feto kaj la patrino kunfandiĝas, por ke neniuj truoj restu, tra kiuj blankaj sangoĉeloj povas trairi. Tio gravas, pro tio ke la fetaj ĉeloj estas fremdaj al la imuna sistemo de la patrino kaj la blankaj sangoĉeloj povus kaŭzi reagon de la imuna sistemo. Ĉi tiu funkcio estas tre grava por la kreskado de la feto, sed ĝia origino ne estas tute besta. Por la kunfandiĝo de la ĉeloj, la feto bezonas proteinon, kiu nomiĝas sincitino, sed tiu proteino origine venis de viruso, kiu uzis ĝin por kunfandiĝi kun ĉeloj. Krom la biologiaj avantaĝoj, kiujn kelkaj retrovirusoj ofertas, ili ofertas ankaŭ sciencajn kaj teĥnologiajn eblecojn. Ili povas interalie esti uzataj kiel fosilioj kaj komparataj inter malsamaj organismoj por lerni ion pri la evolua historio de la organismo, sed ankaŭ de la viruso, kiu kompreneble ne povas fosiliiĝi laŭ la kutimaj metodoj. Aldone, retrovirusoj povas esti uzataj por artefarite enmeti genojn en organismoj, kio estas bona ilo en laboratorioj kaj povus gvidi al novaj kuraciloj.

Gigantaj virusoj Ankaŭ estas virusoj, kiuj igas la limojn inter virusoj kaj vivantaj organismoj eĉ pli svagaj. Mimivirus ekzemple, estas DNA-viruso, kiu infektas amebojn. Je 750nm, ĝi estas tiom granda ke ĝi videblas per optika mikroskopo kaj oni unue eĉ identigis ĝin kiel parazitan bakterion. Ĝi konsistas el dudekedro, kovrita de fibroj kaj enhavas tre multe da DNA. Ĝiaj 1,2 milionoj da bazparoj enhavas la kodojn por pli ol 900 proteinoj, el kelkaj ne estas trovataj en aliaj virusoj, kiel gravaj proteinoj por la molekulaj maŝinoj, kiuj tradukas gentikajn informojn. La mirinda grandeco de Mimivirus povas esti la rezulto de imito. La ameboj, kiujn ĝi infektas, ĉasas bakteriojn kaj por aktivigi la endocitozon, la predo devas esti sufiĉe granda. La virusoj povas imiti tian predon per kungluiĝi, sed tio kompreneble pli facilas se la virusoj estas pli grandaj, do ekzistas evolua premo al grandeco. Pri la origino de la giganta genaro de Mimivirus ankoraŭ ekzistas scienca debato. Kelkaj argumentas ke la viruso ekis simple kaj ŝtelis pli kaj pli da genoj de ĝiaj gastigaj ĉeloj, sed oni trovis tro malmulte da similecoj inter la genoj de la viruso kaj tiuj de vivantaj ĉeloj. Alternativo estas ke la viruso komenciĝis kiel la disvolviĝanta nukleo de primitiva ĉelo, kiu ade perdis funkciojn, sed la rapida mutaciado kaj interŝanĝado de genetikaj informoj igas la sekvadon de tiuj spuroj malfacila.

Petveturanto Alia surpriza fakto pri Mimivirus estas ke ĝi tiom kompleksas ke ĝi mem povas esti infektiĝi de viruso. Kiam oni esploris kiel Mimivirus infektas ĉelojn, oni trovis duan viruson, kiu nur povas kunekzisti kun Mimivirus . Tian viruson oni nomas ”sateliton” kaj ĉi tiu speco ricevis la ĉarman nomon Sputnik . Postaj esploroj montris tamen ke Sputnik fakte ne uzas la maŝinaron de la ĉelo, sed tiun de Mimivirus , kio signifas ke ĝi fakte infektis la viruson. Tio signifas ke Sputnik verŝajne ne estas satelito, sed io tute nova, kion oni nomis ”virofago”.

Konkludo Estas vere interesa ke virusoj estas tiom diversaj kaj sukcesplenaj produktoj de evoluo, eĉ sen esti vivantaj. Ili uzas malsamajn molekulojn por konservi genojn, ili havas malsamajn strukturojn, atakas organismojn, kiuj tiom malsamas kiel bakterioj kaj homoj kaj kelkaj el ili eĉ konvinkis sciencistojn pri tio ke ili estas likvaĵo, aŭ bakterioj. Nia kompreno pri virusoj ne nur gravas pro tio ke ili tiklas nian intereson tamen. Ni havas tre intiman rilaton kun virusoj, kiu foje estas pozitiva, sed tro ofte negativa. Parto de nia DNA havas virusan originon kaj ni komprenu ĝin por kompreni nin mem, sed niaj plej evidentaj interagoj kun virusoj kompreneble okazas kiam ili malsanigas nin. Bona kompreno de virusoj necesas por batali kontraŭ ili kaj, se ni bonŝancas, virusoj mem povus iĝi novaj medikamentoj. Por nun, la sola afero, kiu restas por diri estas ”Sanon!” por la festotagoj kaj la nova jardeko.

Plua legado Rete legebla versio de Micrographia : https://www.library.wales/discover/digital-gallery/printed-material/micrographia/ Interesa scienca publikaĵo pri Mimivirus kaj Sputnik: Claverie, J.-M., & Abergel, C. (2009). Mimivirus and its Virophage. Annual Review of Genetics , 43 (1), 49–66. doi: 10.1146/annurev-genet-102108-134255

Licensoj por la bildoj https://commons.wikimedia.org/wiki/File:A_depiction_of_various_types_of_Endocytosis.jpg https://commons.wikimedia.org/wiki/File:Phage.jpg https://commons.wikimedia.org/wiki/File:Adenovirus_3D_schematic.png https://de.wikipedia.org/wiki/Datei:Electron_microscopic_image_of_a_mimivirus_-_journal.ppat.1000087.g007_crop.png https://de.wikipedia.org/wiki/Datei:Electron_microscopic_image_of_a_mimivirus_-_journal.ppat.1000087.g007_crop.png


---
