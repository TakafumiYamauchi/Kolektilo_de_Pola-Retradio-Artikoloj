{"url": "https://www.monato.be/2023/012832.php?p", "title": "Kamparanoj en urboj", "published": "2023-01-01 00:00:00", "content_text": "Ĉinio havas socialisman politikan sistemon kaj liberan merkatan sistemon (iom similan al la kapitalisma), kaj antaŭ pli ol kvardek jaroj pli ol naŭdek elcentoj el la ĉinoj estis kamparanoj. Ili laboris en kamparo de sunleviĝo ĝis sunsubiro, kun vizaĝo al la tero kaj dorso al la ĉielo, kaj ili vivis malriĉan vivon en sia vilaĝo. Tamen, post aplikado de la politiko „Reformado kaj Pordomalfermo”, kelkaj milionoj da kamparanoj siatempe junaj forlasis sian hejmon (kiu situis precipe en relative malriĉaj regionoj) kaj komencis labori en urboj por ricevi pli multe da mono.\n\nPer tiu mono ili konstruas novajn loĝdomojn en siaj vilaĝoj. Kiam ili perdas laborkapablon, ili deve reiras hejmen por pasigi sian maljunan vivon. Ili sendas siajn infanojn al pli bonaj lernejoj por ricevi pli bonan instruadon, kaj pro tio multaj el ili ne plu havas multe da mono.\n\nNuntempe tiuj homoj (kies nombro estas kelkdek milionoj) estas multaj en la urboj (ĉu grandaj, ĉu malgrandaj). Ili laboras tie, sed ne havas propran loĝdomon. Ili loĝas en luataj loĝejoj, kaj nur dum la Printempa Festo (la plej grava tradicia festo en Ĉinio) ili revenas al la propra vilaĝa domo por festi kun siaj familianoj.\n\nIli estas nek urbanoj nek kamparanoj, kaj ili ricevas la specialan nomon „kampara laboranto”.\n\nXu Jinming estas emerita policisto, diplomito en armea universitato. Li laboris kiel tradukisto ĉe El Popola Ĉinio .", "author": "XU Jinming", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2023/012967.php?p", "title": "Pliiĝas lokaj altteknologiaj entreprenoj", "published": "2023-01-01 00:00:00", "content_text": "Tri kubaj sciencaj institucioj, apartenantaj al la Entreprena Grupo de Bioteknologia kaj Farmacia Industrioj (hispana nomo: Biocubafarma ), ĵus eniris en la kategorion „alt-teknologia entrepreno” (ATE). La plenum-komitato de la landa ministra konsilio aprobis tiun decidon per tri apartaj interkonsentoj.\n\nEn aprilo 2021 Kubo jam havis kvar lokajn altteknologiajn entreprenojn, el kiuj tri estis bioteknologiaj kaj unu ligita al telekomunikado. La kategorio ATE, nun atribuita al tri pliaj firmaoj, validas dum tri jaroj, fine de kiuj eblos renovigi ĝin, se la entrepreno pruvos, ke ĝi konservas la kondiĉojn kaj respektas la indikilojn necesajn por gardi tiun atributon.\n\nLa tiel nomataj ATE-oj estas organizaĵoj, kiuj montras intensan agadon rilate al esploro, kresko kaj novigo. Ili distingiĝas ne nur pro la apliko de altigitaj teknologiaj normoj, sed ankaŭ pro la produktado kaj enkomercigado de produktoj kaj servoj kun alta aldonvaloro. La centroj freŝe agnoskitaj kiel ATE-oj jenas: Entrepreno Laboratorioj Aica (ĝi produktas diversajn medikamentojn ordinarajn, ĉirkaŭ 170, kiel injekteblajn ampoletojn kaj koliriojn); Centro pri Neŭrosciencoj de Kubo ( Cneuro ; ĝi estas institucio pri esplorado kaj kresko en la fakoj interalie de neŭrosciencoj, neŭroteknologioj, neŭrokomputiko); Centro pri Imuntestado (ĝi celas pristudi, disvolvi kaj produkti strategiojn, teknologiojn kaj produktojn, kiuj ebligas enketojn pri metabolaj malsanoj transmisieblaj kaj netransmisieblaj; tiu ĉi centro havas sperton pli ol 30-jaran, kaj tie oni kreas produktojn laŭ la noveca teknologio SUMA 1 ).", "author": "Juan Carlos MONTERO MEDINA", "categories": ["Aktuale", "KUBO", "Scienco"], "audio_links": null}
{"url": "https://www.monato.be/2023/012990.php?p", "title": "Homoj kaj Canis lupus", "published": "2023-01-01 00:00:00", "content_text": "Homoj kaj lupoj ĉiam vivis najbare, sed tiaj bestoj neniam emis amikiĝi tiel, kiel faras iliaj parencoj la hundoj. Sovaĝaj lupoj kutime timas homojn. Tamen, depende de la situacio kaj de la prihoma sperto de la lupo, atakoj povas okazi. Samkiel multaj aliaj rabobestoj, lupoj povas ataki por defendi idojn, gardi predon aŭ pro provoko. Malgraŭ tio homoj estas scivolaj pri la vivo de Canis lupus .\n\nLa 73-jaraĝa litovo Bronius Jurgelevičius dum kelkaj jardekoj zorgas pri lupoj apud sia vilaĝa domo. Ili vivas en ĉirkaŭbaritaj terenoj. Estis periodo, kiam en tia fermaĵo videblis pli ol deko da tiuj sovaĝaj bestoj. Hodiaŭ estas nur tri: unu en unu fermaĵo, kaj du en alia. Ĉiuj lupoj, kiuj iam ajn videblis ĉi tie, naskiĝis surloke aŭ estis alportitaj el natura spaco pro vundiĝo. La kialo de apero de la lupejo estas interesa.\n\nLa historio de lupobredado komenciĝis antaŭ ĉirkaŭ kvar jardekoj, kiam Bronius Jurgelevičius, kiu tiutempe respondecis pri la prizorgado de ĉaskampoj kaj kaptado de ŝtelĉasistoj, ricevis la proponon de homoj kun dubinda reputacio aĉeti du etajn lupidojn.\n\nAĉetinte ilin, la ĉasisto alportis ilin hejmen. Tiutempe lia germana ŝafhundino zorgis pri siaj etaj idoj. Lavinte la lupidojn kaj frotinte ilin per hundina lakto, li provis altrudi ilin kiel proprajn al la hundino. Ŝi flaris kaj tuj akceptis la novulojn.\n\nKiam la lupidoj notinde kreskis, okazis terura afero: la lupa instinkto venkis kaj tiuj savitaj lupidoj disŝiris sian falsan sed zorgeman patrinon.\n\nĈi tiu malĝojiga historio malfermis la vojon al novaj lupoj, novaj spertoj kaj novaj historioj en la bieneto de Jurgelevičius.\n\nAntaŭ jardekoj Bronius estis fervora ĉasisto. Hodiaŭ li povas rakonti, ke li sukcesis ĉasi 23 lupojn. Se konsideri, ke necesas speciala lerteco kaj eltrovemo por trompi kaj ĉasi tiun ruzan beston, la nombro vere imponas. Tamen, ju pli kreskis la kvanto da ĉasitaj bestoj, des pli forta doloro disŝiris lian koron pro detruo de la naturo. Tial, Bronius iutage faris al si firman promeson: li resanigos kaj redonos al la naturo la saman nombron da lupoj.\n\nTamen ne nur lupoj kaptis lian atenton. Estis tempo, kiam ĉi tie videblis cervoj, aproj, niktereŭtoj 1 kaj aliaj bestoj, kiuj apenaŭ restis vivaj post kunpuŝiĝo kun veturiloj aŭ gazontondiloj. Multaj homoj, kiuj sciis pri la noblaj intencoj de Bronius, transportis vunditajn bestojn al lia hejmo. Kaj li pacience traktis ĉiujn alportitajn bestojn; li operaciis kaj nutris ilin je sia propra kosto.\n\nHodiaŭ la eksa ĉasisto povas pli facile spiri, ĉar, ĉasinte 23 lupojn, li rekompencis la naturon per resanigado de 27 samspecaj bestoj. Kompreneble, prizorgado de vunditaj bestoj ne estas facila laboro. Tial al la nobla tasko sin donis ankaŭ lia edzino Marytė kaj lia filino Laura.\n\nBonikas, unu el la hodiaŭaj lupoj de Bronius, oni venigis ĉi tien antaŭ sep jaroj kun rompita piedo, kiam ĝi estis nur kelkmonata. La vundo estis rezulto de kunpuŝiĝo kun aŭtomobilo. Sekvis longa kaj pacienca kuracado kaj flegado, kaj poste ĝi povis denove stari sur siaj piedoj. Hodiaŭ ĝi regas en aparta spaco. Neniu el la familianoj kuraĝas eniri tien, ĉar rabobestoj, kiuj longe kontaktas homon, iĝas tre kuraĝaj. Estas malfacile antaŭvidi, kiam la besto ekstaros por pruvi, per la plej drastaj rimedoj, ke ĝi regas ĉi tie.\n\nAliaj du – Mauglis kaj Smilga – estas gefratoj, kiuj naskiĝis en la bestejo antaŭ kvin jaroj. Ĉi tie vivis iliaj gepatroj kaj ankaŭ la geavoj.\n\nLaura, filino de la posedantoj, de sia infanaĝo kreskis inter lupoj. Ŝi konfesas, ke ŝia plej ŝatata besto estas la lupino Smilga. „Mi sentas eĉ ne tiel fortan korinklinon por mia hundo kiel por la lupino. Kiam mi scias, ke ĉi tiu besto estas sovaĝa kaj mi ludas kun ŝi ekde frua aĝo, formiĝas vere stranga rilato”, ŝi diras.\n\nLaura aldonas, ke la lupo tamen estas sovaĝa besto, kaj tia amikeco, kiu ligas homon al dorlotbesto, probable ne eblas. „Ne gravas, kiom granda estas via amo por la lupo; la besto tutegale rigardas la arbaron. Vi ne trovas lupojn en cirko. Ili ne cedas al trejnado. Laŭ sia naturo, tia rabobesto jam estas estro kaj ne akceptas aliajn aŭtoritatojn”, ŝi asertas.\n\n„Mi loĝas kun lupoj jam dum 45 jaroj kaj spertis diversajn okazojn. Unu el niaj lupoj provis eĉ mortigi min; la spuroj de la vundo ankoraŭ restas”, Laura rakontas.\n\nLerta pri la subtilaĵoj de lupa vivo, la virino rimarkas, ke lupoj vivas en luparoj – po dekkelkaj en unu –, inkluzive de idoj ĝis kvara generacio. Unu estas la plej forta kaj bona – tiel nomata alfa virbesto – kaj rajtas ordoni, dum ĉiuj aliaj devas obei. En la kvara jaro la lupidoj estas jam forpelataj de la gepatroj, do ili memstare komencas prizorgi sian vivon. Tamen ne malofte ekas ribelo en la luparo mem, ĉar aliaj lupoj provas faligi la bandestron kaj okupi lian lokon.\n\n„Kiam la lupidoj kreskis ĝis duonjaro, gvidaj kvereloj eksplodis en la bando. Ili povis vidi, kiel mia paĉjo interrilatas kun mi, rezulte ili ŝajne konsideris min kiel membron de ilia luparo. Kiam vi estas konstante kun lupoj, kontaktiĝas kun ili kaj provas reprodukti iliajn sonojn, ili akceptas vin kiel familian membron. Mi, tiam kelkjara infano, provis okupi pli striktan pozicion koncerne ilin. Rezulte lupoj decidis forigi min de sia kompanio kaj iniciatis gravan batalon kontraŭ mi. Kiam paĉjo foriris pro telefona voko, kaj mi restis sola inter la lupoj, lupo subite saltis sur min, kaptis mian sidvangon kaj komencis dronigi min en la lageto. Feliĉe, preterpasantaj najbaroj tion rimarkis kaj savis min”, rakontas Laura.\n\nĈi tiu kruela okazo tamen ne puŝis la knabinon en timon. „Mi daŭre iradis al fermaĵoj kaj ludis kun lupidoj. Hodiaŭ Smilga estas mia amikino. Ni rilatiĝas mirinde. Mi iom timis, sed nur ĝis mi ekkonis ŝian karakteron. Alrigardante ŝiajn okulojn, mi tuj sentas, ke adrenalina fluo inundas mian korpon, kaj instinktoj pri memdefendo ekvigliĝas. Mi scias, ke oni devas montri ne la propran timon al la bestoj, sed nur kuraĝon kaj memfidon”, diras Laura.\n\n„Kiam mia lupo aĝis ĉirkaŭ sep monatojn, kaj en ĝia fermaĵo kuŝis peco da viando, lupino subite ekstaris, kaptis la viandopecon, alportis kaj metis ĝin sur miajn genuojn kaj tuj foriris. Mi ege timis, mi ne sciis kion fari: se mi ĵetus la viandon, ŝi eble pensus, ke mi volas forpreni ĝin de ŝi. Tamen mi provis liberiĝi de ĝi zorgeme. Tiam la lupino ekstaris kaj denove alportis ĝin al mi. Mi konstatis, ke tiamaniere ĝi esprimas la plej amikajn sentojn. Ĝis nun mia amikino estas mirinda, sed poste ia konkurenca instinkto probable eksplodos. Ja ni ambaŭ estas inoj, kiuj iam konkurencos. Mi ĉiam memoras tion kaj atentas ĝian konduton. Se mi ekaŭdas ĝin muĝi, mi tion akceptas kiel obstaklon en nia komunikado. Sed momente ĉio estas en ordo”, rakontas Laura.\n\nAnkaŭ Bronius Jurgelevičius spertis dolorajn lecionojn de lupoj. Rezulte li jam dufoje estas operaciita. Li konfesas, ke li mem kulpis pri tio. Li ne antaŭsupozis, ke ne eblas eniri la fermaĵon, kiam lupoj havas idojn. Li ignoris tiun regulon kaj tro fidis la beston. Li diras, ke la lupo antaŭe eĉ ne kontraŭis, kiam la posedanto malfermis lian buŝon por montri al vizitantoj, kiajn dentojn havas lupoj. Kiam la viro nun aperis sur lia teritorio, la lupo probable eksentis, ke ĝiaj idoj estas en danĝero. Protekti la propran familion estas la plej grava tasko de lupo. Do li atakis sian mastron kaj forte mordis liajn piedojn. Lin savis vizitantoj, kiuj tiutempe estis en la bestejo kaj komencis frapi per metalaj objektoj. Lupoj tre malŝatas la sonon de metalo kaj do provas kuri kiel eble plej malproksimen.\n\nJam kuracitaj lupoj, kiuj pasigis almenaŭ duonjaron en homa zorgado, ne estas liberigataj. Dum tiu tempo lupoj alkutimiĝas al homoj, sentas nenian homan minacon kaj tiel adaptiĝas al nova vivmaniero. En la libera naturo ili ne plu povus bone konduti, kaj aperus risko ataki homojn. Lupo restas en la bestoĝardeno de Bronius ĝis la momento, kiam interesato venas por ĝi. Aliokaze ĝi pasigas sian vivon ĉi tie.\n\nLaura asertas, ke homo povas lerni multon, kunvivante kun lupoj, precipe pri la sinteno al familio kaj reciprokaj familiaj rilatoj. „Okaze de oestro, la plejmulto de la bestoj kutime trovas ĉiufoje malsamajn partnerojn, sed lupo trovas lupinon por sia tuta vivo. Kiam lupidoj aperas, la virlupo alportas manĝon unue al la patrino kaj poste al la idoj, kaj se io restas, tion ĝi manĝos. Paĉjo lupo gvidas ĉiujn. Se la lupidoj intencas fari ion, la patro tuj turnas sin al ili kolere kaj disciplinas ilin tre rapide. La sindonemo, toleremo kaj sinteno de lupoj al sia kunulino kaj la prizorgado de idoj kaj de la tuta familio sendube estas fascina afero”, asertas Laura.", "author": "LAST", "categories": ["Aktuale", "BESTOJ", "Moderna vivo"], "audio_links": null}
{"url": "https://www.monato.be/2023/013051.php?p", "title": "Polenado", "published": "2023-01-01 00:00:00", "content_text": "Ne-multaj el ni scias, ke inter polenantoj troviĝas tre diversaj specoj de animaloj. Dominantan pozicion havas insektoj. Krom mielabeloj, florojn polenas ankaŭ muŝoj, papilioj, sirfedoj 1 , vespoj, burdoj, formikoj, kelkaj specioj de vespertoj, birdoj, primatoj, ronĝuloj, reptilioj ktp. Kion signifas tio? Ĉu la rolo de aliaj libere vivantaj polenantoj en la naturo estas neglektinda aŭ escepta kompare kun mielabeloj?\n\nLa plej fama polenanto estas sendube mielabelo ( Apis mellifera ). Tamen, multaj homoj havas nur tre malklaran kaj nebulan ideon pri tio, kiom da aliaj polenantoj ekzistas tra la tuta mondo, kaj kia estas ilia graveco por la naturo kaj la homa socio. Ekzemple, krom mielabelo ekzistas ĉirkaŭ 20 000 diversaj specioj de abeloj en la mondo.\n\nPolenado helpe de animaloj ludas gravan rolon en la ekosistemo. Laŭ sciencistoj kaj fakuloj, ĉirkaŭ 90 % de la sovaĝe kreskantaj plantoj en la mondo dependas de polentransdono fare de animaloj. Ĉi tiuj plantoj estas gravaj por plua funkciado de ekosistemoj, ĉar ili estas fonto de nutraĵo, aŭ servas kiel loĝejo, do ili alportas pliajn avantaĝojn.\n\nLa ecoj de floroj (kiel grandeco, odoro, koloro, tempo de florado ktp) servas por logi polenantojn. Ekzistas floroj, kiuj estas polenataj ĉefe helpe de papilioj, muŝoj aŭ vespertoj. Por polenado ekzemple de tomatoj en forcejoj oni uzas burdojn kaj kelkajn speciojn de solecaj abeloj. Se tion diri simple, diversaj specioj de floroj en diversaj geografiaj regionoj bezonas diversajn speciojn de polenantoj. La sciencistoj detale analizis konojn inter floroj kaj iliaj polenantoj en diversaj ekosistemoj kaj konstatis, ke mielabeloj respondecas averaĝe pri nur 14 % de ĉiuj surfloriĝoj en konkreta ekosistemo. Tio signifas, ke la plej grandan parton de la polenado faradas aliaj specioj de sovaĝaj polenantoj. Aŭ se diri per aliaj vortoj, sovaĝaj insektoj polenas kultivaĵojn pli efike ol mielabeloj.\n\nNeniu pridubas la gravecon de mielabelo por la homaro, sed ĝi ne povas anstataŭe fari la laboron de aliaj polenantoj en la naturo. La granda populareco de mielabelo kiel polenanto devenas ĉefe de la fakto, ke estas relative facile certigi ĝian pli grandan koncentriĝon en malgranda areo per abelujoj kaj abeldomoj kompare kun aliaj polenantoj en certaj lokoj. Krome, laŭ sciencistoj mielabeloj fokusiĝas ĉefe al kolektado de nektaro kaj nur 3 % de abeloj kolektas polenon.\n\nLa graveco de ĉiuj polenantoj en la naturo ne estas pridubebla. Aliflanke, polenantoj en ekosistemoj malpliiĝas kaj malaperas pro ŝanĝiĝo de la teruzado, intensa agrikulturo, manko de nutraĵoj, klimat-ŝanĝiĝo ktp. Ankaŭ pesticidoj, diversaj kemiaj plantprotektaj preparaĵoj kaj malsanoj rekte minacas la sanon de polenantoj.\n\nEn la lastaj jaroj Eŭropa Unio (EU) enkondukis kelkajn rimedojn por savi polenantojn per EU-leĝaro (ekz. naturprotektado, limigoj pri uzado de pesticidoj en agrikulturo ktp). Tamen, ĉi tiuj rimedoj ne sufiĉas por protekti diversajn speciojn de polenantoj, kies nombro konstante malpliiĝas. Tial en 2018 Eŭropa Komisiono publikigis komunikon pri la unua iniciato de EU en la kampo de polenantoj.\n\nLa iniciato havas strategiajn celojn, kiujn la membroŝtatoj de EU devas atingi por mastrumi kaj protekti diversajn speciojn de polenantoj. Tamen, la tutmonda protektado de polenantoj, kiuj certigas „senpagan” rikolton por la homaro, estas „longdistanca vetkuro”.", "author": "Julius HAUSER", "categories": ["Aktuale", "NATURO", "Moderna vivo"], "audio_links": null}
{"url": "https://www.monato.be/2023/013106.php?p", "title": "Diana Abgar: la unua ambasadorino de la mondo", "published": "2023-01-01 00:00:00", "content_text": "Antaŭ multaj jaroj en la japana urbo Jokohamo ekloĝis Diana Hovhannes Abgar (1859-1937), armena verkistino, publicistino kaj diplomatino.\n\nŜiaj antaŭuloj elmigris el Naĥiĝevan al Irano kaj poste al Hindio, kie ŝi naskiĝis. En riĉa familio Agabekjan Diana (bapta nomo Anahit) estis la sepa, la plej juna infano. En Kalkato ŝi frekventis eklezian seminarion, kie ŝi ricevis instruadon en la angla, studis sanskriton kaj la hindian. Hejme ŝi praktikis la armenan lingvon.\n\nEn 1889 ŝi edziniĝis kun la komercisto Mikael Abgar (Abgarjan) kaj translokiĝis al Japanio. En la familio naskiĝis kvin infanoj. En Japanio ili fondis kompanion, kiu komercis kun Eŭropo, Ĉinio kaj Usono, kaj hotelon Great Eastern .\n\nPost la neatendita forpaso de la edzo en 1906 ŝi kun la infanoj translokiĝis al Jokohamo, transpreninte la tutan administradon de komercaj aferoj.\n\nNe nur komercado okupis ŝin. Jam en 1882 aperis ŝia unua romano Sjuzn.\n\nDiana Abgar prelegis, skribis artikolojn por anglalingvaj revuoj de Jokohamo, The Japan Gazette kaj Far East , pri organizitaj kaj efektivigitaj masakroj en Adana (Cilicio), pri la neimageblaj vivkondiĉoj de armenoj en la Otomana Imperio.\n\nDum la periodo 1910 ĝis 1915 ŝi eldonis ok librojn, inter ili La vero pri masakro de armenoj, Armenio perfidita, Paco en Eŭropo, Problemoj de paco, Paco kaj ne paco, Granda malico kaj aliajn. Tiuj libroj estis alte taksataj de la amaskomunikiloj de Usono. Danke al tio ŝi aktive korespondis kun mondaj politikaj kaj religiaj agantoj.\n\nPost kelkaj jaroj la japana ministrejo pri eksteraj rilatoj proponis laboron al Diana. Ŝi posedis ankaŭ la japanan kaj ĉinan lingvojn.\n\nEstante patriotino, ŝi multe helpis al rifuĝantaj armenoj celantaj translokiĝi al Usono tra Siberio kaj Japanio.\n\nDanke al penado de Diana Abgar en 1920 Japanio, kiel la unua lando de la mondo, agnoskis la sendependecon de la Armena Respubliko.\n\nLa 22an de julio 1922 ŝi komencis labori kiel diplomatia reprezentanto kaj ĝenerala konsulino en Malproksima Oriento.\n\nŜia lasta kolekto estis El libroj pri mil kaj unu historioj: pri Armenio kaj ĝia popolo.\n\nDiana Abgar forpasis la 8an de julio 1937 en Jokohamo. Ŝia dumviva revo ne efektiviĝis, ŝi ne sukcesis viziti sian historian patrujon, Armenion. Ŝi estis entombigita en tombejo por eksterlandanoj apud sia edzo. Ŝian tombon prizorgas la Japana-Armena Societo pri Amikeco, kies sidejo estas en Tokio.\n\nPost la morto de Diana ŝiaj filoj translokiĝis al Usono.\n\nEn decembro 2008 en Bostono okazis literatura vespero, dum kiu estis prezentita, danke al ŝia nepino Lucille Abgar, anglalingva kolekto de verkoj de Diana Abgar El libroj pri mil kaj unu historioj: pri Armenio kaj ĝia popolo.\n\nEn 2010 okazis renkontiĝo organizita de la japana kaj armena ambasadejoj, kiun ĉeestis ŝiaj nepo Mikael Abgar kaj pranepino Deniz Abgar. Pri Diana rakontas ankaŭ la filmo Armenaj reĝinoj de la reĝisoro Tigran Ĥzmaljan.\n\nEn 2016 estis eldonita armenlingva libreto Diana Abgar fare de Artur Baĥĉinjan kaj en la centra parto de la urbo Erevano troviĝas belega parko je la nomo de la Diana Abgar.", "author": "Lida ELBAKJAN", "categories": ["Aktuale", "ARMENIO", "Historio"], "audio_links": null}
{"url": "https://www.monato.be/2023/013159.php?p", "title": "Nova plago inter junuloj", "published": "2023-01-01 00:00:00", "content_text": "En la lastaj jaroj la „mondo de ruĝaj lumoj” profunde ŝanĝiĝis. Granda parto de la laboro estas farata per Interreto. La sentimaj enhavoj estas pli rapide alireblaj, en palpebrumo.\n\nPornografio tute ne estas nova afero, eĉ male. Ĝi estas same malnova kiel homo. El la pasinteco estas pli da ekzemploj: en la romia epoko bordeloj estis tipaj, kaj antaŭ 27 000 jaroj jam ekzistis la Venuso de Willendorf. 1\n\nLa progreso alportis ankaŭ sociajn retejojn al la merkato, notinde kontribuante al la disvastigo de fotoj kaj filmoj. La plej okulfrapa ekzemplo estas onlyfans.com , kie ne ekzistas cenzuro. Tie homoj povas vendi siajn erotikajn fotojn kaj filmetojn.\n\nTiel manifestiĝas la problemoj. Oni povas dependiĝi de pornaĵoj, kaj la plej vundeblaj viktimoj estas junuloj.\n\nSciencistoj argumentas, ke ĉi tiu toksomanio okazas kiam estas difekto de la socia stato: altaj niveloj de angoro kaj/aŭ deprimiĝo kaj malpli da kontentiĝo pri sociaj rilatoj kun familio aŭ amikoj.\n\nLa misuzo de alkoholo kaj kanabo ne estas ekskludita, plimalbonigante la klinikan bildon. Krom la komputila ekrano, ekzistas realo. Realo farita el sentoj kaj amo, malproksime de la normoj, al kiuj la virtuala socio – ankaŭ konata kiel ŝajno – alkutimigis nin.\n\nEble estas tempo por enamiĝi pli kaj foriri de la ekrano: vivi realan vivon.", "author": "Giovanni BIANCHINI", "categories": ["Aktuale", "PORNOGRAFIO", "Moderna vivo"], "audio_links": null}
{"url": "https://www.monato.be/2023/013161.php?p", "title": "Ĉu facilas esti najbaro de potenca urbo?", "published": "2023-01-01 00:00:00", "content_text": "Meksiko kaj Usono, Pollando kaj Germanio, Kartvelio kaj Rusio. Ofte eblas rakonti kiel malfacilis aŭ malfacilas esti najbaro de potenca lando. Aliflanke estas ankaŭ lokoj, kies potenca najbaro faciligas aferojn. Tio povas okazi inter landoj, kiel en Eŭropa Unio, sed ankaŭ ofte inter urboj. Samtempe ne ĉio estas enviinda.\n\nApud la germana urbo Königs Wusterhausen antaŭ nelonge finiĝis la konstruado de la nova berlina flughaveno. Havante pli da spaco, ĝi estas pli malproksima de l' urbocentro, do estas malpli da avia bruo en Berlino sed pli da bruo en Königs Wusterhausen, precipe nokte. La partio Unabhängige Bürgerliste (Aŭtonoma kandidatlisto) lastjare kritikis la agadplanon pri bruo ( Lärmaktionsplan ) de Königs Wusterhausen dirante, ke la bruo permesita, kaŭzata de la flughaveno kaj de la aŭtovojo A10, superas la rekomendatajn valorojn de Monda Organizaĵo pri Sano. Krome ankaŭ pluraj mezuradoj prezentitaj en la agadplano estas malprecizaj kaj neuzeblaj. „La esploroj, mezuradoj kaj supozoj estas eraraj, do la konkludo estas senvalora” ili argumentis.\n\nCerte tio gravas, sed la fonto de tiaj problemoj ĉefe estas la ĉiutagaj postuloj de la pli potenca najbara urbo, Berlino. Tamen pro Berlino kaj ĝia flughaveno ankaŭ Königs Wusterhausen ekonomie gajnas. Pro berlina navedado, la ŝuldoj de la urboj en la berlina najbarejo ĝenerale estas konsiderinde sub la mezumo de ilia regiono. Pro la nova flughaveno, Königs Wusterhausen apartenas al la regiona kreskokerno ( Regionaler Wachstumskern ) ebligante projektojn kun granda kreskpotencialo.\n\nEn 1915 la unua publika radioprogramo, kiu estis kristnaska koncerto, estis elsendita apud Königs Wusterhausen de Funkerberg (Dissendmonto). La sendintaj elsendmastoj siatempe estis la plej grandaj kaj gravaj en Germanio, precipe la meza elsendmasto Mittelturm , konstruita en 1925, kiu tiam estis la plej alta konstruaĵo en la lando. Kompreneble oni ne konstruis ilin por Königs Wusterhausen, sed por la apuda ĉefurbo, tamen per propra laboro de Königs Wusterhausen tie estis konstruita la unika Sender 36 (Sendilo 36), kiu sendis ĝis 1992. Fakte pli kaj pli la konstruaĵoj sur Funkerberg ĉesis funkcii, kiel Mittelturm detruita de uragano en 1972. Oni ĉesis uzi Funkerberg en 1997 pro ekonomiaj kaj ekologiaj kaŭzoj. Eblas diri, ke Funkerberg estis elektita por ke oni ne ĝenu la berlinanojn, ekzemple per elektromagneta radiado. Malgraŭ tio, Königs Wusterhausen estas tre fiera pri tiu historio. La blazono de la urbo montras tri elsendmastojn kaj la urbo sukcese akiris la kromnomon Rundfunkstadt (Radio-urbo) en 2008. Hodiaŭ per la regiona kreskokerno oni komencis projekton krei teknologiparkon, kiu altiru alt-teknikajn kompaniojn. Kiel fokusajn industriojn oni determinis aviadon, komputadon, telematikon, energetikon kaj vivosciencojn.\n\nFunkerberg ĉe Königs Wusterhausen verŝajne ne ekzistus sen sia proksimeco al Berlino. Tiu najbareco unuflanke donas multajn ekonomiajn eblojn, aliflanke ankaŭ signifas dependecon al io, kio estas neregebla.\n\nKönigs Wusterhausen estas „nenormala” urb-nomo. Kial ĝi entenas König (reĝo)? Fakte la nomo ne ĉiam estis tia. Ĝis 1718 ĝi estis Wendisch 1 Wusterhausen. Tiam finiĝis la konstruado de la kastelo de la prusa reĝo Frederiko Vilhelmo la 1a, kies patro donacis al li la urbon, kiam li iĝis dek-jara. Tiel ne nur ŝanĝiĝis la nomo, sed ankaŭ la ĝenerala graveco de la urbo. Ĝi ne estis granda, tamen ofte oni vidis gravajn ŝtatajn funkciulojn. Königs Wusterhausen estis priskribata kiel „stranga loko, kiu estas nek urbo, nek urbeto, nek vilaĝo”.\n\nAnkoraŭ la reĝo Vilhelmo la 1a en 1861 uzis la kastelon, kie li fumis kun amikoj kaj ĉasis. Tra la historio Königs Wusterhausen gajnis per la turismo de berlinaj kaj aliaj reĝoj, konsekvence nun malfacilas, ke ne plu estas reĝoj. Tamen, kvankam dependeco ĉiam signifas ankaŭ riskon, bona kunlaboro ofte daŭripovas. La fervojo Berlino-Görlitz, konstruita en 1867 dum la regado de Vilhelmo la 1a, trairas Königs Wusterhausen kaj ekzistas ĝis nun. Ankaŭ ĝia haveno, antaŭe konstruita en 1854 dum la regado de Friedrich Vilhelmo la 4a por la transporto de konstrumaterialo, ekzistas ĝis nun. Krome la haveno estas la plej granda de la regiono kaj subtenata per la menciita regiona kreskokerno.\n\nKaj hodiaŭ, kaj historie, la proksimeco al Berlino influis Königs Wusterhausen. Iam estas enviinde havi ekskluzivajn eblojn, aliflanke la bruo aŭ elektromagneta radiado signifas sanriskon. Certe estas malsamaj opinioj pri Berlino ankaŭ inter la anoj de Königs Wusterhausen. Ĝi ankaŭ estas nur unu el multaj urboj en berlina proksimeco kaj certe ankaŭ iliaj spertoj kun Berlino estas malsamaj. Berlino ree ankaŭ estas nur unu el multaj ĉefurboj. Ĉu facilas aŭ ne, la malpli potencaj najbaroj ofte povas nur iom influi, do estas la respondeco de la pli granda najbaro ne ekspluati ilin helpante ilin kreski, por ke la kunlaboro daŭripovu!", "author": "Frédéric DüE", "categories": ["Aktuale", "GERMANIO", "Faras bruon, gajnas monon"], "audio_links": null}
{"url": "https://www.monato.be/2023/013206.php?p", "title": "Ĉu maŝintradukado anstataŭos tradukistojn?", "published": "2023-01-01 00:00:00", "content_text": "Programoj por maŝintradukado evoluis dum la lastaj dudek jaroj kaj pliboniĝis tiom, ke la plenumo de iu ajn grava traduka projekto estas jam neimagebla sen ĝia uzado. Kvankam la historio de maŝintradukado sume „aĝas” preskaŭ naŭdek jarojn, ĝiaj programoj vere ekfloris apenaŭ en la komenco de la tria jarmilo.\n\nDum la 2000aj jaroj oni fakte uzis unuafoje statistikajn metodojn, bazitajn sur datumbazoj akiritaj per la analizo de multlingvaj tekstaroj. Rezulte de tiuj klopodoj, naskiĝis kaj evoluis Google Translate , unue aperinta en 2006. Oni konsideris, ke ties ĉefavantaĝo rilate al ĝiaj antaŭuloj estas la ŝparado de tempo kaj mono, ĉar la plibonigita sistemo de maŝintradukado ne postulis la kreadon de datumbazoj per mana metodo. La dua grava novaĵo pri ĝi estis, ke ĝi enhavis plibonigitajn funkciojn kaj proponis plurajn kombinojn de lingvoj.\n\nSciencistoj el la Universitato de Kolonjo, en Germanio, konstruis en la jaro 2017 programon por maŝintradukado nomatan DeepL . Ĝi enmerkatiĝis en aŭgusto 2017. DeepL , almenaŭ laŭ la anoncoj kaj intencoj de siaj kreintoj, devis enhavi kromajn elementojn de neŭra reto kaj tiamaniere plibonigi la kvaliton de maŝintraduko. Ĉu DeepL vere plenumis la komencajn promesojn? Ŝajnas, ke kompare kun aliaj konkurantaj programoj por maŝintradukado kiel Google Translate aŭ Microsoft Translator ĝi efektive atingas pli bonajn rezultojn, sed la tradukoj farataj de ĝi ne estas tute precizaj. La kaŭzo de la sukceso de DeepL kompare al aliaj programoj verŝajne kuŝas en la fakto, ke ĝi estas bazita sur la principo de neŭraj retoj, kiuj ne tradukas laŭvorte sed alilingvigas kompletajn frazojn.\n\nKvankam diversaj esploroj montris, ke DeepL en siaj tradukoj ofte proponas pli bonajn solvojn ol aliaj programoj por maŝintradukado, evidentiĝis, ke ĝi ofte nesufiĉe komprenas eksterlingvan kuntekston kaj fakajn konceptojn. En diversaj lokoj ĝi eĉ montras gramatikajn erarojn kaj misliterumojn.\n\nKvankam povas ŝajni, ke la rapida evoluo de programoj por maŝintradukado endanĝerigas la tradukindustrion, tradukistoj ne devas timi pri sia estonteco. Ĝis nun faritaj esploroj, kiuj okupiĝis pri la efikeco de maŝintradukado, montris, ke ĝi, malgraŭ kelkaj avantaĝoj, enhavas multnombrajn malavantaĝojn. Antaŭ ĉio, la tradukanta programaro ankoraŭ ne atingis sufiĉe altan nivelon por povi kompreni humuron, ironion aŭ metaforojn. Ĝi estas kreita tiamaniere, ke ĝi kapablas traduki nur vortojn kaj frazojn enhavatajn en ĝia tradukmemoro. Ni devas ankaŭ substreki, ke komputilo ne tradukas idiotisme. Tial ĝiajn tradukojn ofte karakterizas nenatura sintakso, kaj ili sonas strange. Dum la analizo de la funkcioprincipo de maŝintradukado ni ja vidis, ke ĝi evoluis dum la tempo. Tamen oni devas agnoski, ke la homa faktoro ankoraŭ estas necesa por krei kompletan, altkvalitan kaj precizan tradukon. Tiu fakto pruvas, ke la tradukindustrio (ĝis nun) ankoraŭ ne perdis sian vetkuron kun teknologio. La scienco ankoraŭ ne respondis al la demando, ĉu – kaj eventuale kiam – pli kaj pli boniĝantaj maŝinoj sukcesos nuligi la bezonon pri tradukistoj en proksima aŭ fora estonteco.", "author": "Filip IVANčIć", "categories": ["Aktuale", "AKTUALE", "Lingvo"], "audio_links": null}
{"url": "https://www.monato.be/2023/013210.php?p", "title": "Defio por la senegala kunordiganto", "published": "2023-01-01 00:00:00", "content_text": "La 28an de oktobro 2022 la Sekureca Konsilio de Unuiĝintaj Nacioj (UN) unuanime aprobis rezolucion 2656 (2022), kiu plilongigis la mandaton de la Subtena Misio de UN en Libio je dek du monatoj – ĝis la 31a de oktobro 2023. Samtempe ĝi bonvenigis la nomumon kiel la speciala kunordiganto de la Ĝenerala Sekretario de UN en Libio de Abdoulaye Bathily, kiu enoficiĝis la 25an de septembro 2022.\n\nLa posteno de kunordiganto estis vaka ekde la fino de novembro 2021, kiam la diplomato kaj eksministro Kubiš 1 post dek monatoj neatendite forlasis tiun postenon. Kubiš ne donis oficialan kialon de sia demisio, kaj ankaŭ UN ne publikigis ĝin. Laŭ opinio de kelkaj diplomatoj li verŝajne havis personan senton de nesufiĉa subteno por sia diplomatia kaj politika laboro.\n\nLa nova speciala kunordiganto Bathily estas senegala politikisto kaj diplomato. Li okupis diversajn ministeriajn postenojn en la senegala registaro, ekzemple kiel ministro pri energio kaj hidraŭliko (2000-2001) kaj pri medio kaj naturprotektado (1993-1998). Li servis ankaŭ kiel vicprezidanto de la senegala Nacia Asembleo (2001-2006).\n\nEn 2013 kaj 2014 Bathily funkciis ankaŭ kiel asista speciala reprezentanto de la Ĝenerala Sekretario en la Plurdimensia Integra Misio de Unuiĝintaj Nacioj por Stabiligo en Malio 2 . Poste li estis speciala reprezentanto por Centra Afriko kaj estro de la regiona oficejo de Unuiĝintaj Nacioj por Centra Afriko 3 en Gabono (2014-2016). En 2018 li estis nomumita kiel speciala konsilanto de la Ĝenerala Sekretario pri Madagaskaro kaj en 2019 kiel sendependa fakulo por la strategia revizio de la Oficejo de Unuiĝintaj Nacioj por Okcidenta Afriko.\n\nBathily estas doktoro pri historio de la universitato de Birmingham en Britio, kaj ankaŭ doktoro de senegala universitato Cheikh Anta Diop. Li parolas kvar lingvojn: la anglan, la francan, la soninkan kaj la volofan.\n\nLibio estas en konstanta ĥaoso ekde oktobro 2011, kiam ribelantoj, subtenataj per aviadilaj atakoj de Nord-Atlantika Traktat-Organizaĵo (NATO), mortigis la diktatoron Muamar Kadafi. Post armilaj enlandaj konfliktoj kaj disputoj inter la oriento kaj okcidento de la lando, aperis du rivalaj kaj konkurencaj registaroj, subtenataj de enlandaj milicoj kaj eksterlandaj registaroj. Krom tio, ambaŭ flankoj havas eksterlandajn batalantojn (rusoj, sirianoj, ĉadanoj ktp).\n\nLa „registaro de nacia unueco” havas sian sidejon en Tripolo. Ĝi estas internacie agnoskita kaj subtenata de Unuiĝintaj Nacioj (UN), Eŭropa Unio (EU), Italio, Turkio kaj Kataro. Tiu ĉi registaro, gvidata de Abdul Hamid al-Dbeibeh, preparis prezidantajn kaj parlamentajn elektojn en decembro 2021, kiuj finfine ne okazis kaj estas prokrastitaj.\n\nLa dua registaro havas sian sidejon en la historia urbo Tobruk en la oriento de la lando. Ĝi estas subtenata de la t.n. „Libia Nacia Armeo” de Khalifa Belqasim Haftar kaj internacie de Rusio, Francio, Egiptio kaj de Unuiĝintaj Arabaj Emirlandoj.\n\nResponde al la neokazintaj decembraj elektoj, parlamentanoj nomumis en la orienta urbo Bengazi eksministron pri internaj aferoj Fathi Ali Abdul Salam Bashagha kiel ĉefministron de la „okcidenta” libia registaro. Dum la „Libia Nacia Armeo” kaj Khalifa Belqasim Haftar bonvenigis la decidon, Abdul Hamid al-Dbeibeh rifuzis ĝin.\n\nLa nuna sakstrato en Libio estas do sekvo de la neokazintaj decembraj elektoj kaj la rifuzo de ĉefministro Abdul Hamid al-Dbeibeh forlasi sian oficon. Li opinias, ke la mandato de lia registaro daŭras ĝis la nomumo de nova registaro. Aliflanke, Fathi Bashagha opinias, ke la mandato de la nuna ekzekutivo de ĉefministro Dbeibeh jam malvalidiĝis, ĉar elektoj estas prokrastitaj kaj ne estas determinita la dato de nova voĉdonado.\n\nĜis nun, ĉiuj diplomatiaj klopodoj solvi la libian krizon malsukcesis, kaj la situacio kaŭzas internacian maltrankviliĝon. La posteno de ŝtatestro estas tre interesa por ĉiuj, ĉar Libio estas lando riĉa je petrolo kaj tergaso, kiel ankaŭ je aliaj valoraj naturriĉaĵoj.\n\nŜajnas, ke la reguloj de la politika ludo estas diktitaj fare de eksterlandaj potencoj, kiuj havas longan ĉeeston sur la libia politika scenejo. Se paroli metafore, la enlanda politika scenejo en Libio estas nuntempe plena de fortaj ludantoj, kaj ne klaras, kiu registaro venkos kaj povos puŝi iun en la postenon de ŝtatestro.\n\nLa plua politika kaj ekonomia evoluo de Libio estas do nuntempe malfacile antaŭvidebla, kaj la posteno de kunordiganto de Unuiĝintaj Nacioj por Libio estas tre postulema, profesie kaj psikologie. Ekde la kreado de Subtena Misio de UN en Libio ( United Nations Support Mission in Libya, UNSMIL ) en 2011 la ĝenerala sekretario de UN nomumis jam sep altrangajn diplomatojn de diversaj ŝtatoj, kiuj servis kiel estroj de la misio.\n\nLa internacia komunumo esperas, ke Bathily, kiel eksterordinara fakulo pri afrikaj problemoj kaj multflanka diplomato kun riĉa sperto, signife kontribuos al solvo de la politika krizo en Libio. Ankaŭ Usono esprimis plenan diplomatian subtenon por lia nomumo.", "author": "Julius HAUSER", "categories": ["Aktuale", "LIBIO", "El diplomatia vidpunkto"], "audio_links": null}
{"url": "https://www.monato.be/2023/013218.php?p", "title": "Bestoj kaj la origino de lingvaĵo", "published": "2023-01-01 00:00:00", "content_text": "Lastatempe mi troviĝis iom malsana en hospitalo kaj, ĉar mi havis nenion por okupi min dum miaj horoj de mallaboro kaj enuo, mi decidis amuzi min spekulativante pri ĉi tiu grava temo. En nia familio, ni kutime parolas la skotgaelan lingvon, tio estas la antikva idiomo de niaj antaŭuloj, kiu hodiaŭ estas uzata de minoritato. La gaeloj asertas, ke ilia lingvo estis parolata de la birdoj samkiel de Adamo kaj Evo en la Ĝardeno de Edeno, sed tio estas almenaŭ malverŝajna, eĉ se oni estas „kreismano” kaj kredas laŭvorte je la biblia rakonto.\n\nNu, el kio devenas homaj lingvoj? Multaj bestoj faras bruojn. Sed ŝajnas, ke tiuj sonoj ne estigas racian lingvaĵon (aŭ apenaŭ). Certe ili uzas kantojn aŭ blekojn por averti, alarmi ktp, sed tiu maniero interkomuniki neniom similas homan konversacion nek ebligas al ili verki poezion. Tamen, laŭ marbiologoj, la cetacoj (balenoj, delfenoj ktp) estas esceptoj inter la bestaro: ili fakte sendas kompreneblajn mesaĝojn inter si kaj aliaj cetacoj, pere de sonoj similaj al kantoj.\n\nEstas diversaj teorioj pri la origino de la homa parolkapablo, sed ŝajne neniu vere scias, kiam aŭ kiel oni ekparolis. La ideoj ĉi-rilate estas tre diversaj, kaj la taksoj varias inter 50 000 kaj 150 000 jaroj antaŭ nia epoko. Kelkaj sciencistoj siaflanke ja opinias, ke la afero okazis eĉ pli frue.\n\nLa hispanaj conquistadores (konkerantoj), kiuj invadis la amerikan kontinenton, supozis, ke la originala lingvo de la indiĝenaj loĝantoj (kiujn ili misnomis „indianoj”) estis la hebrea, tial ilin akompanis hebrea interpretisto. Tia eksplikado estis por ili tute logika, ĉar la plimulto de la Biblio estis skribita en la hebrea, kaj ili sciis, ke ĝin „verkis” Dio mem – aŭ almenaŭ tion instruis la eklezio al hispanaj infanoj. Bedaŭrinde la konkerantoj baldaŭ malkovris, ke la amerikaj indiĝenoj ne komprenas la hebrean. Plie la hispanoj ne sciis, ke la hebrea tute ne estas la originala lingvo de la homaro. Oni hodiaŭ scias, ke ĝi devenas de multe pli antikvaj mezopotamiaj idiomoj, kiel la babilona.\n\nLa usona lingvisto Noam Chomsky formulis teoriojn, laŭ kiuj la kapablo paroli estas kunnaskita kaj laŭnatura, kvankam ajna aparta lingvo devas kompreneble esti iamaniere lernata, kutime danke al la patrino. Se mi iomete komprenas lian teorion pri genera gramatiko (kion mi forte dubas) nomata ankaŭ fojfoje genera lingvistiko, li kredis, ke eĉ la kapablo strukturi gramatikon estas kunnaskita. Tion mi tute ne komprenas. Se Chomsky volis diri, ke ekzemple la sintakso estas natura kaj kunnaskita, tion mi ne povas kredi. Malsamaj lingvoj uzas malsaman vortordon en la frazoj. En eŭropaj lingvoj la plej ofta vortordo estas S, V, O (subjekto, verbo, rekta objekto). Sed en la japana la ordo estas S, O, V. En la gaela lingvo (skota kaj irlanda) ĝi estas V, S, O, kio ŝajne estas tre malofta vortordo inter la lingvoj de la homaro. 1\n\nInteresa fakto estas ankaŭ tio, ke surdaj orfaj stratloĝantaj infanoj en Nikaragvo sukcesis eltrovi sian propran gestolingvon. Kompreneble tio estas escepta okazo inter komunikiloj, ne rekte rilata al la origino de la homa parolado. Laŭinforme, surdulaj komunumoj oftege mem inventas sian specifan gestolingvon. Ekzemple la gestolingvo de surduloj en Irlanda Respubliko estas tute malsama ol tiu de anglaj surduloj. Plie, en Norda Irlando, surdaj katolikaj lernejanoj ne lernas la saman gestolingvon kiel la protestantoj, kaj kelkfoje knabinoj en katolikaj lernejoj ne ĉiam lernas ekzakte la saman gestolingvon kiel knaboj. Do alivorte, en la sama lando, estas surdaj homoj, kiuj ne interkomprenas unu la alian. Tiel la demando, ĉu lingvaĵo devenas de gestoj, ne estas solvita.\n\nOfta supozo estas, ke la komunikado inter homo sapiens komenciĝis per bruoj: ili blekis, gruntis ktp, simile al bestoj. Aliaj homoj sugestis, ke ĝi estiĝis tiam, kiam la homoj imitis la kanton de birdoj. Oni scias, ke la „gvanĉoj” (hispane guanches ), la praloĝantoj de Kanariaj Insuloj, kapablis komuniki trans la montojn per fajfolingvo, kaj kelkaj el la nunaj insulanoj asertas, ke ili povas fari la samon: do eble estas grajno da vero en la ideo, ke la parolado originas de la kanto de birdoj.\n\nHomoj, kiuj ne estas lingvistoj, ofte supozas, ke ju pli simpla („primitiva”) iu popolo estas, des pli „primitiva” estas ankaŭ ties lingvo. Tio tute ne estas vera. Laŭ onidiro la lingvoj de prapopoloj, ekzemple de la navahaj indiĝenoj de Usono, ofte estas ege kompleksaj kaj malfacilaj. Kontraste, la gramatiko de la ĉina – lingvo de tre antikva kaj altkultura popolo – estas baze tre simpla, kvankam al eŭropanoj ĝi aspektas ege malfacila, pro siaj tonsistemo kaj skribmaniero. Samtempe oni diras, ke origine la gramatiko de la ĉina estis pli kompleksa, ol ĝi estas hodiaŭ.\n\nLaŭ alia teorio pri la estiĝo de homa parolado oni supozas, ke ĝi disvolviĝis de gestoj. Sendube bestoj komunikas per sia konduto aŭ siaj gestoj. En nia familio estas du domaj katoj, kiuj „parolas” al ni ne pervorte, ekzemple gratante la pordon aŭ la tapiŝon, kaj saltante sur tablon, kiam ili deziras ion ajn: eliri, manĝi, feki ktp.\n\nResume: ni ne sukcesis malkovri kun certeco, kiam, kial, kiel la homaro komencis paroli. Ni male scias bone, kiam homoj unue komencis paroli Esperanton. Sed ... tio estas tute alia afero!", "author": "Garbhan MACAOIDH", "categories": ["Aktuale", "OPINIO", "Sciencistaj teorioj"], "audio_links": null}
{"url": "https://www.monato.be/2023/013219.php?p", "title": "La plurmiljaraĝa elama linia skribo fine malĉifriĝis", "published": "2023-01-01 00:00:00", "content_text": "Kaprompaj antikvaj lingvaj enigmoj kelkfoje solviĝas. Ĉi-okaze temas pri la linia elama skribo, uzata en Irano antaŭ proksimume kvar jarmiloj kaj plejparte deĉifrita en septembro 2022. Internacia esplorgrupo gvidata de profesoro Gianni Marchesi [ĝani markezi], asiriologo el la universitato de Bolonjo (esplorgrupo, en kiu anis sume kvin fakuloj), longe provis kaj finfine sukcesis malkaŝi la signifon de la grafemoj, pere de kiuj oni transskribadis la elaman lingvon dum la antikva regno Elamo en areo, kiu etendiĝas sud-okcidente en la nuntempa Irano.\n\nLa historio de ĉi tiu rimarkinda malkovro ekas en la unuaj jaroj de la pasinta jarcento. Fakte, en 1903 francaj arkeologoj montris unuafoje misterajn dokumentojn, kiuj enhavis dekojn da strangaj signoj tiam nekonataj kaj ĝis antaŭ nelonge nekompreneblaj. Danke al la koncernaj trovaĵoj la fakuloj povis solvi tiun, kiu estis konsiderata unu el la plej notindaj lingvosciencaj enigmoj. La deirpunkto? La pristudo de la surskriboj trovitaj en monumentoj de Suzo, datumantaj de la fora 22a jarcento a.K. Ilia unikeco kuŝas en tio, ke ili estis skribitaj laŭ du malsamaj sistemoj: la linia elama – nun sukcese priesplorita – kaj la tiel nomata kojnoforma skribo (de mezopotamia origino kaj jam konata al lingvosciencistoj ekde la jaro 1857). Havi la maloftan eblon kompari novan skribsistemon kun unu jam delonge malĉifrita kaj bone komprenata ege faciligis la esploradon.\n\nPor malĉifri la linian elaman skribon, la esploristoj atente ekzamenis serion da arĝentaj tasoj kun surskriboj kaj tiamaniere kapablis malkovri, kiel ekzakte legi 72 el la grafemoj de la repertuaro en la linia elama, respondajn al pli ol 95 elcentoj de la signoj entute ĉeestantaj en la trovita korpuso. Espereble kromaj estontaj elfosadoj en Irano ebligos ekkoni aliajn tekstojn verkitajn en la elama, kio ebligus al la teamo fini kaj perfektigi la propran jam tre zorgan laboron, kiu estas granda paŝo antaŭen por lingvistikaj studoj.\n\nNoveca elemento en la linia elama skribo konsistas en la fakto, ke, same kiel ĉe nuntempaj skribmanieroj, ne temas pri logosilaba sistemo, nome sistemo (tre kutima en la pasinteco), en kiu la diversaj grafemoj simbolas jen silabon jen kompletan vorton. La linia elama ja estas la plej antikva ekzemplo de skribo fonetika, kiaj estas multaj modernaj alfabetoj. Ĝiaj signoj fakte ne substituas tutajn vortojn, kio igus la malĉifran laboron praktike neebla, sed respondas nur al unuopaj vokaloj, al unuopaj konsonantoj aŭ eventuale, kaj maksimume, al simplaj silaboj, kie kuniĝas konsonantoj kaj vokaloj.", "author": "Giovanni BIANCHINI", "categories": ["Aktuale", "ITALIO/IRANO", "Lingvo"], "audio_links": null}
{"url": "https://www.monato.be/2023/013224.php?p", "title": "Elstara muzikensemblo honoriĝas", "published": "2023-01-01 00:00:00", "content_text": "Irlando estas delonge konata pro sia muzika heredaĵo. Tio ampleksas ĉiun specon de muziko, ne nur la tradician, pri kiu ĝia popolo prave fieras, sed ankaŭ muzikon, kiu inkludas influojn el ekstero kaj konstante pliriĉigas ĝian jam riĉan heredaĵon.\n\nInter tiuj bonvenaj aldonaĵoj al ĝia muzika scenejo oni nepre devas inkludigi la kord-kvarteton ConTempo , kiu en 2003 estis elektita de la alloga okcident-irlanda universitata urbo Galivo (angle: Galway, irlande: Gaillimh), kie la ensemblo hejmiĝis, kiel la tiel nomata „Galiva Muzika Rezida Ensemblo”. La kvarteto konsistas el Bogdan Sofei (violono), lia edzino Ingrid Nicola (violono), Andreea Banciu (aldviolono) kaj ŝia edzo, Adrian Mantu (violonĉelo). Kvankam ili nun estas alte respektataj civitanoj de Galivo, ili devenas de Rumanio, kie ili studis muzikon. La ensemblo formiĝis en Bukareŝto en 1995.\n\nEkde sia fondiĝo ConTempo tutmonde plenumis pli ol 1000 koncertojn en 46 landoj en la plej prestiĝaj kunvenejoj kaj koncerthaloj. Ili havis la honoron ludi antaŭ plej grandaj eminentuloj kiel la papo Johano Paŭlo la 2a, la princo (nun reĝo) Karlo de Britio kaj la ŝtatprezidanto Higgins de Irlando. Ili gajnis 14 internaciajn premiojn kaj kunludis kun la plej elstaraj mondfamaj artistoj.\n\nDe sia bazo en la urbo Galivo kaj la ĉirkaŭa distrikto la membroj de la ensemblo konstante faras valoregan servon al la loka komunumo kaj inter lernejoj, per muzika edukado kaj muzikterapio.\n\nDum lastaj jaroj la kvarteto plenumis en Galivo trijaran koncertserion kun la titolo „De Eŭropo kun Amo”. En ĉiu koncerto ili ludis kord-kvarteton de almenaŭ unu komponisto de ĉiu ŝtato-membro de Eŭropa Unio. Tio estis vera „ tour de force ” 1 , ĉar plej ofte ili devis lerni kaj praktiki komponaĵojn ĝis tiam nekonatajn.\n\nEn 2016 la universitato de Galivo distingis la kvar membrojn de la ensemblo per honora doktoreco pri muziko pro ilia aktiveco antaŭenigi muzikon kaj edukadon en okcidenta Irlando. En 2022 ili estis investitaj de la ŝtatprezidanto de Rumanio per la Ordeno de Kultura Merito en la rango de Kavaliro.\n\nMuzikamantoj multon ŝuldas al tiu brila ensemblo.", "author": "Garbhan MACAOIDH", "categories": ["Aktuale", "MUZIKO", "Arto"], "audio_links": null}
{"url": "https://www.monato.be/2023/013230.php?p", "title": "Ĉu Koreio malaperos?", "published": "2023-01-01 00:00:00", "content_text": "Laŭ raporto publikigita de Korea Nacia Oficejo pri Statistiko, la nombro de beboj naskitaj en 2021 estas 266 000, kio montras malkreskon de 4,3 % kompare kun la antaŭa jaro. La entuta fekundeco 1 estas 0,81 – la plej malalta post 1970 (kiam statistiko pri naskiĝoj komencis kalkuliĝi) – kiu metis Korean Respublikon en la lastan lokon inter la landoj de Organizaĵo por Ekonomiaj Kunlaboro kaj Evoluigo (OEKE). El la studo rezultis ankaŭ, ke la meza patrina aĝo okaze de la unua nasko estas 32,6 jaroj, la plej alta inter tiuj landoj.\n\nFakte, Koreio estas la ununura lando, kies entuta fekundeco en 2020 (0,84) ne atingis 1,0, dum ĝia mezumo inter la landoj de OEKE estis 1,59. Aliaj landoj kun malalta fekundeco estas Italio (1,24), Grekio (1,28), Japanio (1,33) kaj Hispanio (1,36), tamen ties indicoj superas 1,0.\n\nDum la fekundeco kaj la nombro de naskiĝoj atingis rekorde malaltan nivelon, la nombro de mortoj en 2021 estis 317 800, ĝis nun la plej granda, kaj tio indikas, ke la loĝantaro de Koreio malkreskis en du sinsekvaj jaroj. Kio igas la situacion pli malesperiga estas, ke la tendenco pliintensiĝos en la estonteco. Estas prognozite, ke la entuta fekundeco malaltiĝos ĝis 0,70 en 2024, kaj ĝis 0,61 en la sekva jaro, laŭ la plej milda antaŭvido. Se tia malalta fekundeco daŭrus, la loĝantaro – kiu nun estas ĉirkaŭ 52 milionoj – malkreskus ĝis malpli ol 50 milionoj en 2038 kaj alfrontus „ŝtatan malaperon” en la 22a jarcento.\n\nLa malalta fekundeco estas bazita ĉefe sur la fenomeno, ke la nombro de geedziĝoj falas. Antaŭ dek jaroj ĝi estis 330 000, sed en 2021 nur 193 000 paroj geedziĝis. Ŝajne, grava kialo de la junulara hezito geedziĝi kaj la malemo naski infanojn estas – inter aliaj – la malfacileco dungiĝi, kio faras la estontecon ne-sekura por junuloj. Nur 75 % de la universitataj diplomitoj dungiĝas, kaj cetere preskaŭ 40 % de la postenoj por 20-jaraj homoj estas neregulaj. Ankaŭ la alta kosto de privata instruado kontribuas al la malmultiĝantaj geedziĝoj. Laŭ esplorado, 21 % de la partoprenintoj respondis, ke la plej grava politiko por stimuli la fekundecon estas redukti la koston de instruado.\n\nLa rapida malaltiĝo de la fekundeco kune kun la maljuniĝanta loĝantaro estas fatala por la ekonomia disvolviĝo. Oni konsideras, ke la enlanda laborista loĝantaro (homoj inter 15 kaj 64 jaroj, kiuj en 2020 nombris 37,38 milionojn) reduktiĝos je 1,77 milionoj dum la sekvaj kvin jaroj. Korea Financa Esplora Instituto anoncis, ke se tia tendenco daŭros, la potenciala ekonomia kreskado falos ĝis 1 % en 2030.\n\nLa registaro elspezis buĝeton de entute 380 duilionoj da ŭonoj 2 (270 miliardoj da eŭroj) de 2006 ĝis 2020 por klopodi solvi la problemon, sed la rezulto ne estis kontentiga. Estas lanĉita speciala laborgrupo pri la loĝantara politiko, kiu fokusiĝos ĉefe al altigo de fekundeco per multigo de geedziĝoj, kaj ankaŭ al la dungado de alilandanoj kaj maljunuloj por teni vigla la ekonomion.", "author": "CHO Sung Ho", "categories": ["Aktuale", "SOCIO", "Moderna vivo"], "audio_links": null}
{"url": "https://www.monato.be/2023/013234.php?p", "title": "Rilatoj kun la mondo kaj kun la najbaroj", "published": "2023-01-01 00:00:00", "content_text": "Ĉilio havas rilatojn kun la tuta mondo. Ĝia situo ĉe la Pacifika Oceano kaj ĝia rolo en minado kaj eksportado de krudmaterialoj kiel kupro kaj fruktoj ebligas al ĝi intertrakti kun potencaj ŝtatoj. Pro tio, Ĉilio estas unu el la landoj, kiuj havas la plej multajn dupartiajn liberkomercajn traktatojn, 32 ĝis nun. Tamen, antaŭe la politikaj rilatoj de Ĉilio estis pli enfokusigitaj al la latin-amerika regiono kaj ĉefe al Argentino.\n\nĈilianoj ofte forgesas, ke la sendependiĝo de Latin-Ameriko estis kolektiva laborado inter diversaj landoj. Ekzemple, kiam Ĉilio militis kontraŭ Hispanio, argentinanoj subtenis ĉiliajn ribelulojn per milita ekspedicio konata kiel „Liberiga Armeo de la Andoj”.\n\nPoste, la rilatoj inter ambaŭ landoj fortiĝis, kaj Ĉilio kaj Argentino difinis siajn landlimojn per multaj traktatoj en 1856 kaj 1881. Ambaŭ landoj havis profundajn ligojn kaj en la 20a jarcento tiuj ligoj estis ankaŭ ideologiaj kaj politikaj.\n\nAmuza okazo estis, kiam en 1953 Juan Perón, prezidanto de Argentino, anoncis antaŭ oficiala vizito al Ĉilio, ke li celas union inter Ĉilio kaj Argentino. Paroladoj pri unio estis oftaj en tiu epoko, ĉar la prezidanto de Ĉilio, Carlos Ibáñez, kiu estis popolisto kiel Perón, havis similajn politikajn ideojn, kiel naciismo, industriigo antaŭ importo, kaj neceso esti neŭtrala en la konflikto inter Usono kaj Sovetio.\n\nMalgraŭ tio, multaj problemoj aperis kaj unuiĝo ne okazis. La ĉefa kialo estis zorgo en Ĉilio pro la ebla influo de Argentino. Multaj ĉilianoj pensis, ke ĝi similos aneksadon anstataŭ unuiĝon, ĉar Argentino havas tro da forto en la proponata ŝtato pro sia industria kapablo. Post tio la rilatoj kun Argentino malboniĝis, unue pro limaj konfliktoj en la kanalo Beagle en 1978, kaj due pro la ĉilia subteno al Unuiĝinta Reĝlando dum la malvina-falklanda milito en 1982.\n\nLa fiasko ne haltigis klopodojn por kunlaboro inter la amerikaj landoj. La plej sukcesa inter ili estas Merkosudo ( Mercosur ), komerca traktato inter Argentino, Brazilo, Paragvajo kaj Urugvajo, al kiu aliĝis ankaŭ aliaj landoj, inter ili Ĉilio, kiuj havas specialajn rilatojn kun Merkosudo, sed ne la saman komercan politikon.\n\nĈilio aktuale havas tre malsaman komercan politikon al Merkosudo. Ĉilio preferas fortigi siajn komercajn rilatojn kun landoj ekster Latin-Ameriko, eksportante kaj importante komercaĵojn. Tamen, merkosudaj landoj volas fortigi sian nacian industrian produktadon kaj komerci malpli ekster Latin-Ameriko.\n\nTamen, la elektado de la ŝtatprezidantoj Alberto Fernández en Argentino kaj Gabriel Boric en Ĉilio malfermis eblojn por pli da kunlaboro inter la du landoj. Ekzemple, Argentino estis la celo de la unua internacia oficiala vojaĝo de Boric, kaj la kunveno inter la du regantoj estis intima kaj korligita. Ĉi tiuj emocioj aperis denove kiam la 1an de septembro 2022 la vicprezidanto de Argentino, Cristina Fernández, travivis murdatencon, kiu kaŭzis grandajn internaciajn kondamnojn en la regiono. Inter ili, la kondamno de Boric estis aparte forta.\n\nMalgraŭ tio la politika kaj ekonomia kunlaboro malfacilas nun, ĉar post la registara malvenko en la septembra konstitucia referendumo, la opozicio pledis por ratifo de la komerca traktato „Ampleksa kaj Progresa Trans-Pacifika Partnereco”, konata kiel TPP-11. Ĉi tiu interkonsento kaŭzas grandan polemikon en Ĉilio. Maldekstruloj kaj ekologiistoj pensas, ke la ratifo malfortigos la ĉilian suverenecon, kaj ebligos al transnaciaj korporacioj procesi kontraŭ la ŝtato, se iliaj investoj estas tuŝataj. Dekstruloj kaj aferistoj pensas aliflanke, ke TPP-11 estas necesa por integri la ĉilian ekonomion pli bone en la internacian merkaton. Komence la prezidanto Boric ne volis aprobi la traktaton, sed pro la malforta pozicio de la registaro kaj sub premo de la opozicio, TPP-11 estas ratifita.\n\nEn ĉi tiuj diskutoj, politikistoj ne zorgas pri regiona kunlaboro, kaj unuiĝo inter amerikaj landoj estas pli ol iam nepensebla. Eble en la estonteco latin-amerikaj landoj povos memori la ligojn, kiuj unuigis iliajn destinojn ekde ilia sendependiĝo, sed ŝajnas, ke tio ne okazos baldaŭ.", "author": "Leonardo ARAYA", "categories": ["Aktuale", "ĈILIO", "Ekonomio"], "audio_links": null}
{"url": "https://www.monato.be/2023/013235.php?p", "title": "Komplotteorioj, dietsuplementoj kaj ekstrema dekstro", "published": "2023-01-01 00:00:00", "content_text": "En Usono, grupo de familioj vivis en teruro dum jardeko. Iliaj familianoj estis murditaj en pafado ĉe la bazlernejo Sandy Hook en la urbo Newtown, Connecticut. Tuj poste, la radio-gastiganto Alex Jones asertis, ke la amasmurdo estas ŝajnigita, la mortintaj familianoj neniam ekzistis, kaj la familianoj estas aktoroj pagitaj por krei iluzian masakron, kiu pravigu leĝofaradon kontraŭ pafilposedo.\n\nJen unu el la multaj fantaziaĵoj dissenditaj de Alex Jones, la plej konata komplot-teoriisto de Usono, por allogi aŭdantojn kaj vendi al ili siajn varojn – ĉefe dietajn suplementojn (kies vendo estas preskaŭ ne reguligita en Usono), kaj rimedojn por postvivi la apokalipson, kiun li anoncas.\n\nSekreta, ĉiopova intrigantaro, kiun li nomas „la Tutmondistoj”, „la Nova Monda Ordo” kaj lastatempe „la Profunda Ŝtato”, estas malantaŭ ĉiu fikomploto, kiun pasintece iuj atribuis al judoj. Jones ne rekte mem esprimas tian rilaton, sed li gastigas iujn antisemitojn en sia programo.\n\nLa asertoj de Jones estis ĉiam strangegaj: li asertis, ke la terorisma atako en Novjorko en 2001 estis organizita de Eŭropa Unio por subpremi la dolaron kaj subteni la eŭron (tiu rakonto poste ŝanĝiĝis, al „la usona registaro regis la aviadilojn perradie, celis timigi la popolojn kaj enkonduki konstantan militjuran staton”). Liaj asertoj ĉiam ŝanĝiĝas, kaj similas pli kaj pli al religiaj apokalipsoj: liaj politikaj malamikoj (inkluzive de ĉiuj GLAT-anoj) laŭ li estas en murdema, pedofilia intrigo senpere regata de la kristana diablo (kiu estas, parenteze, estaĵo de alia dimensio).\n\nDum la pliparto de lia radiokariero la malmultaj usonanoj, kiuj konis lin, ĉefe taksis lin frenezulo. Li havis tamen entuziasman sekvantaron.\n\nTiu sekvantaro estis sufiĉe granda por gvati, terori kaj turmentadi la travivintojn de iu ajn tragedio, kiun li difinis kiel trompon. Ekde la pafado en Newtown, la familioj ĉiam konfrontiĝis kun sekvantoj de Jones, kiuj sendis al ili bildojn de mortintaj infanoj, minacojn de murdo kaj seksperfortoj. Oni spamis en Interreto ĉie, kie la tragedio estas memorigata. Multaj trafitaj familioj uzas nun kromnomojn kaj transloĝiĝis multfoje post kiam iliaj adresoj estis publikigitaj.\n\nDume Jones plifamiĝis kaj plipopulariĝis kaj pliriĉiĝis. Li gastigis Donald Trump en sia programo kaj iĝis granda subtenanto de li. Kiel prezidanto de Usono, Trump subtenis komplotteoriistojn kaj estis reciproke subtenata, kaj tio, kio estis iam „tro freneza kaj ekstremdekstra”, iĝis akceptita kaj normaligita en la usona politiko. Iam mokita, Jones ricevis laŭdon de usonaj politikistoj. Lia influo kreskis, same kiel la povo de lia sekvantaro ataki la „malamikojn”. Eĉ eksigite el la sociaj retoj pro misinformado, Alex Jones kreis propran filmet-retejon, kaj estis daŭre aŭdigata de multaj radiostacioj.\n\nEn 2022 proceso kontraŭ li de la antaŭmenciitaj kalumniitaj familioj finfine efektiviĝis. Pro lia rifuzo de partopreno en la proceso, Alex Jones malgajnis kaj ricevis monpunegon – plurdek milionojn da dolaroj al ĉiu kalumniita familiano, ĉirkaŭ unu miliardon da dolaroj entute. Estontece okazos aliaj procesoj.\n\nKio estos poste? Jones restas spita kaj malobeema, mensoganta kaj pliriĉigata per senĉesa reklamado de varoj. Li estas ankoraŭ amata kaj dorlotata de la ekstremdekstro. La estonteco ne estas klare videbla. Sed ŝajnas, ke je la nuna momento lia grandioza projekto de sinriĉigado per demonigado de senkulpaj homoj eble ne daŭros senfine.", "author": "Ed HEIL", "categories": ["Aktuale", "USONO", "POLITIKO"], "audio_links": null}
{"url": "https://www.monato.be/2023/013238.php?p", "title": "Nitrogen-krizo en Nederlando", "published": "2023-01-01 00:00:00", "content_text": "Ŝajnas kvazaŭ la politiko en kelkaj landoj stumblas de unu krizo al alia. En Nederlando pluraj krizoj samtempe rivalas pri politika atento. Temas pri la krizoj pri nitrogeno, pri manko de pageblaj loĝejoj, pri manko de akcepteblecoj por azilpetantoj kaj pri la klimato. Aldoniĝis la energiokrizo post la invado de Ukrainio fare de Rusio. Ĉi tiu artikolo temas pri la nitrogenkrizo. Kial krizo kaj kial nitrogeno? Nitrogeno estas gaso, kiu preskaŭ je 80 % plenigas la aeron. Sed ne temas pri krizo rilata al tiu gaso: temas pri derivaĵoj de la gaso, t.e. nitrogenoksido kaj amoniako, kiuj estas tro produktataj pro agrikulturo, industrio kaj trafiko.\n\nNitrogenoksido en si mem ne tiom damaĝas vivantajn organismojn, sed ĝi povas esti transformata rapide en ozonon, kiu damaĝas la haŭton de plantfolioj. Kaj ankaŭ ĉe bestoj troa ozono povas kaŭzi problemojn, ekzemple pri spirado. Nitrogenoksido povas esti transportata tra sufiĉe granda distanco, tiel ke ĝi povas deponiĝi alilande. Amoniako, kontraŭe, ne tiom transportiĝas, kiom nitrogenoksidoj, kaj ĝi deponiĝas pli proksime de la loko, kie ĝi eniras la aeron. Post la deponiĝo la nitrogenoksidoj estas transformataj de bakterioj. Amoniako transformiĝas en nitraton, kiu estas nutraĵo por plantoj. Sed, se plantoj ricevas tro da nitrogeno, ili tro rapide kreskas kaj fariĝas malfortaj. Cetere, kulturplantoj ensorbas meze nur 58 elcentojn de la nitrogeno, kiun ili ricevas per sterko besta aŭ artefarita.\n\nAliflanke granda parto de la nitrogeno el la sterko (amoniako kaj nitrato) eluviiĝas el la tero al fosaĵoj, lagoj, riveroj kaj finfine la maro. Tio stimulas la kreskadon de algoj, ofte nur kelkaj specioj de algoj. Plantoj, kiuj profitas de amoniako kaj nitrato, estas ekzemple rubusoj, urtikoj kaj sambukoarbustoj. Aliaj specioj de plantoj kaj bestoj malaperas pro la tro-sterkado, ĉu en akvo, ĉu en tero. Drozero ekzemple tute ne povas vivteni sin en ĉirkaŭaĵo, en kiu abundas nitrogeno. Ĝi prenas sian nitrogenon el insektoj, kiujn ĝi kaptas per siaj folioj. La rezulto de tro-sterkado estas: malpli da plantospecioj kaj ankaŭ da bestospecioj, kiuj dependas de iuj plantoj.\n\nTiuj problemoj ne estas specife nederlandaj, sed fakte okazas ĉie, kie bioindustrio estas. Se oni konsideras la staton de la naturo en Nederlando, oni povas konstati, ke la elcentaĵo de specioj, kiujn ekstermo minacas (40 %), post 2005 iom malpliiĝis, sed ekde 2015 denove kreskis. Tio estas cetere eŭropskala fenomeno, kaj Eŭropa Agentejo pri Medio signalis, ke la nuna agrikultursistemo estas unu el la ĉefaj kaŭzoj.\n\nKaj nitrogenoksidoj kaj amoniako estas gasoj. Amoniako estas gaso, kiu vaporiĝas el sterko kaj brutostaloj, kaj – depende de vento kaj pluvo – ĝi deponiĝas kelkajn kilometrojn de la fonto. Amoniako estas alkala substanco, sed de bakterioj en la tero ĝi estas transformata en acidon, kiu kaŭzas eluvion de ekzemple kalcio kaj magnezio el la tero. Tiel la tero acidiĝas, kaj, se estas aluminio en la tero, tio efikas tokse al ekzemple kverko aŭ alia vivaĵo. Nu, tiuj efikoj jam estas konataj ekde la fino de la 1980aj jaroj. Por fari ion kontraŭ tiuj efikoj, necesas scii, de kie venas nitrogenoksido kaj amoniako plejparte.\n\nSe oni konsideras la proporcion de nitrogeno, kiun produktas la diversaj ekonomiaj sektoroj, oni povas konstati, ke agrikulturaj entreprenoj kontribuas proksimume 60-elcente, la vojtrafiko 15-elcente kaj la cetera trafiko (ŝipoj, aviadiloj) 6-elcente. La industrio respondecas pri 9 elcentoj de la nitrogenkombinaĵoj produktataj en Nederlando. Amoniako devenas precipe de besta sterko, dum nitrogenoksidoj devenas precipe de trafiko kaj industrio. En la 1980aj jaroj oni enkondukis katalizilon en aŭtojn por redukti la kvanton de nitrogenoksidoj produktataj de transportiloj. Tio havis efikon, sed ankaŭ la kvanto de veturiloj kreskis.\n\nPri amoniako oni jam sciis en la 1980aj jaroj, ke estas troa produktado de sterko pro la koncentriĝo de t.n. bioindustrio en kelkaj regionoj de Nederlando. La plano estis, ke oni per teknikaj rimedoj (grandskalaj fabrikoj por prilabori sterkon) solvu la problemon. Sed intertempe la bioindustriaj kompleksoj pliampleksiĝis. Oni enkondukis amoniaklavilojn en stalojn por purigi la aeron, oni disigis la urinon de la bovinoj de la sterko, kaj simile. Sterko de bovinoj jam de pluraj jaroj estas deve injektata en la teron por eviti troan amoniakemision.\n\nKompreneble estis ankaŭ aliaj agrikulturistoj, kiuj tute ŝanĝis sian metodon kaj transiris al ekologia kulturado. Sed ili estas malplimulto. Ili tamen estas avangardo rilate al metodoj por redukti la amoniakemisiojn. Tro longe provincestraroj pro premo de la bioindustria sektoro permesis la konstruadon de ĉiam pli grandaj staloj.\n\nĈar temas pri gasoj, nome amoniako kaj nitrogenoksidoj, interesa demando estas, kiom da nitrogenkombinaĵoj deponiĝas sur la tero. Pro tio oni komencis mezuri. Precipe mezurado de amoniako estas malfacila afero kaj tial ankaŭ ofte kritikata de kontraŭuloj, kiuj ne volas, ke oni limigu nitrogenproduktadon. Ne mirigos vin tio, ke la plejparto (45 %) de la nitrogeno, kiu deponiĝas sur la tero, devenas de agrikultura fonto kaj 20 % de trafiko, industrio, urboj. Laŭ la esplorinstituto TNO, Nederlando eksportas duonon de la produktitaj nitrogenkombinaĵoj al ĉirkaŭaj landoj.\n\nEl mezurado montriĝis, ke ekde 1990 la jara emisio de nitrogenaĵoj en Nederlando reduktiĝis de 346 kilotunoj al 124 kilotunoj. Tamen tio ne sufiĉis por konformiĝi al eŭropaj naturprotektaj direktivoj. En 2015 la registaro enkondukis Programon pri Malpliigo de Nitrogeno (PAS). Laŭ tiu programo, malpurigaj aktivaĵoj estis permesataj pro estonta malpliigo de nitrogeno (!).\n\nEn majo 2019 la Ŝtatkonsilio ( Raad van State , la plej grava justica organo) verdiktis, ke la PAS-programo kontraŭas la eŭropajn naturprotektajn direktivojn. Subite nitrogeno fariĝis granda kaj tuja politika problemo. Tiu verdikto kondukis al haltigo de konstruprojektoj (proksimume 18 000 projektoj teorie trafitaj). La aŭtoritatoj ekde tiu verdikto laboras per specialaj permesoj por ebligi la daŭrigon de konstruprojektoj.\n\nEsploristoj de la universitato de Wageningen en 2017 produktis superrigardon pri la manieroj, laŭ kiuj agrikulturistoj povas redukti la amoniak-emision. Laŭdire la disigo de urino kaj sterko estas bona procedo, sed en multaj nuntempaj staloj la du denove kuniĝas en la sterkokelo, tiel produktante amoniakon. En Danio oni aldonas sulfur-acidon por malpliigi la amoniak-emision. Sed bredistoj povas ankaŭ lasi siajn bestojn pli longe en la herbejoj. Aŭ oni povas uzi malpli proteinriĉan nutraĵon por la bovinoj (kio signifas malpli da lakto, sed ankaŭ malpli da importo de sojo). Cetere Eŭropa Komisiono antaŭ nelonge insistis pri tio, ke al Nederlando oni ne plu donos specialan permeson por distribui pli da bestosterko sur la kampojn, ol rajtas fari alilandaj eŭropaj terkulturistoj (t.n. derogacio ).\n\nLa registaro opinias, ke „ĉiuj sektoroj” proporcie kontribuu al la solvo de la nitrogena krizo. Tial agrikulturistoj, kiuj 87-elcente respondecas pri la amoniak-emisio, plej suferu pro la limigo de la amoniakproduktado. Sed ankaŭ la nitrogen-emisio de la vojtrafiko (34 %) kaj ŝipveturado (14 %) estu reduktata. En la amaskomunikiloj oni tamen parolis preskaŭ nur pri aranĝoj, kiuj limigas la amoniakproduktadon en agrikulturo. La registaro pensas pri redukto de la kvanto de bovinoj en iuj regionoj, malintensigo de la produktadmaniero, transformo al „verda agrikulturo” aŭ plivastigo de la enspezfontoj („zorgobienoj”). Oni konsideras neevitebla la grandskalan elaĉetadon aŭ transloĝigadon de terkulturistoj. Miliardoj da eŭroj estas buĝetitaj.\n\nEn la provincoj Drenthe, Noord-Brabant, Overijssel kaj Gelderland relative pli da homoj ĉesu labori en la agrikulturo. Oni parolis pri la eventualo, ke „duono el ili devas ĉesigi sian profesion”, sed sen iu konfirmo. Mapoj aperis kaj malaperis pri regionoj, kie kamparanoj ĉesu. La reagoj al tiuj planoj inter ili estis kolero. „Kial nur nia sektoro?” estis la reago. Ili jam laboras tutan tagon, dependaj de la banko (kies rolo estis akre kritikata de iuj) kaj de la grandaj butikprovizaj firmaoj ktp. Evidente, la situacio de multaj agrikulturistoj nuntempe estas senespera.\n\nKelkaj grupoj komencis manifestacii, blokis vojojn, ĵetis sterkon antaŭ la pordon de la ministro, kiu respondecas pri la nitrogenpolitiko, kaj bruligis asbestrubaĵojn (!) sur aŭtovojoj, aŭ eĉ fizike atakis policanojn. Per siaj traktoroj ili protestis en diversaj lokoj, blokis la aliron de grandaj nutraĵfirmaoj ktp. Oni diris, ke „sen la agrikulturistoj vi ne havos nutraĵon”, kaj similaj unuliniaj sloganoj aperis ĉie. Kaj kompreneble, se el sciencaj rondoj venas malagrablaj ciferoj, „tiuj ciferoj kaj mezurmetodoj ne taŭgas!”.\n\nLa etoso en Nederlando fariĝis pli kaj pli akra, tiel ke la registaro decidis peti de Johan Remkes, antaŭa provincestro kaj eks-prezidanto de speciala komisiono pri nitrogeno, ke li klopodu mediacii. Komence kelkaj agrikulturistaj grupoj tute ne volis paroli kun li kaj kun aliaj koncernatoj, sed poste Remkes sukcesis paroli kun ĉiuj kaj verki raporton pri tio. En la raporto oni konsilas malpli strikte apliki la limdatojn por redukto de la kvanto de amoniako. Oni konsilas esplori pli detale la eblojn por ŝanĝoj en la produktadsistemo, novajn metodojn en agrikulturo k.s.\n\nEn la diskutadoj ankaŭ aŭdiĝis la propono elaĉeti precipe entreprenojn de tiuj agraruloj, kiuj estas „pintaj” emisiantoj, nome tiujn, kiuj troviĝas tute apude al naturterenoj. Eĉ Remkes kredis, ke oni povas indiki tiujn „pintemisiantojn”, sed poste montriĝis, ke tio estas ne tiel facila afero. En la nuna momento (fine de 2022) oni devas ankoraŭ atendi la oficialan reagon de la novliberala/kristandemokrata registaro. Jam unu ministro pri agrikulturo demisiis, ĉar li opiniis sian taskon tro komplikita ...", "author": "Bert DE WIT", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2023/013239.php?p", "title": "La granda malkovro de Grakliani en Kartvelio", "published": "2023-01-01 00:00:00", "content_text": "Dum aŭtovoj-konstruado en 2007, ĉe la monteto Grakliani (40 kilometrojn okcidente de la kartvela ĉefurbo Tbiliso), estis malkovrita tre grava arkeologia loko. La studoj montris, ke tie vivis organizita socio, kiu konservis tradiciojn, kreis estetikaĵojn kaj alfrontis ĉiujn defiojn de antikva epoko. Oni malkovris tre evoluintan kulturon, antaŭe nekonatan, kun el ekonomia kaj kultura vidpunktoj tre progresinta socio. Ĝi havis intensajn komercajn rilatojn kun ĉiuj tiamaj centroj de civilizo en la periodo de 3000 a.K. ĝis la 5a jarcento p.K.\n\nLa menciita monteto enhavas plurajn arkeologiajn tavolojn (temas pri 11 arkeologiaj tavoloj entute, kiuj montras la grandan antikvecon de la socio). Sciencaj esploroj konfirmas pli ol 3000-jaran daŭran evoluon de la vivo, ekde la ŝtonepoko ĝis la romia periodo. Loĝdomoj, agrikulturaj konstruaĵoj, temploj kaj tomboj abunde situantaj sur terasoj datumas minimume de la komenco de la 4a jarmilo a.K. Oni trovis arkitekturajn formojn kaj setlejojn, kiuj ne havas analogiojn ne nur en Kartvelio, sed eĉ en la tuta mondo. Tio certe ŝanĝos multajn historiajn teoriojn.\n\nInter la gravaj ekspoziciaĵoj de la granda kolekto el Grakliani estas ora disko, kiu datumas de la 4a jarmilo a.K. Simila objekto estas malkovrita en Mezopotamio, en la urbo Uruk. Interesa estas ankaŭ forno por baki panon, kies dimensioj ŝanĝiĝas laŭ la konstruaĵo kaj pro diversaj ornamaj elementoj. La malkovritaj stampoj estas ege similaj al la arkaikaj, kiuj devenas en granda kvanto de suda Mezopotamio. La maloftaj eroj de tiuj gastas nur en la plej altnivelaj muzeoj: la brita nacia muzeo kaj Luvro en Parizo. Pli ol 300 tomboj el malsamaj periodoj jam elfosiĝis.\n\nEn aŭgusto 2015 en la tria tertavolo de Grakliani estis malkovritaj unikaj arkitekturaj restaĵoj de templa komplekso kun ritaj fornoj kaj altaroj. La templo estas 25 metrojn larĝa kaj 6 metrojn longa. Sur piedestalo de tiu templo troviĝas unulinia surskribo. Studoj fare de usonaj sciencistoj unue datis ĝin en la 11a-10a jarcento a.K. La surskribo estis poste sendita al laboratorio en Miami (Usono) en 2016. Estas kalkulite per radiokarbona metodo, ke ĝi datiĝas de la jaroj 1005-950 a.K. Tio signifas, ke kartveloj kreis alfabeton ne antaŭ 2400 jaroj, kion asertis kronikoj, sed antaŭ 3000 jaroj. Alivorte, ĝi estas unu el la plej antikvaj en la mondo, kiu ekzistis en la sama periodo kiel tiu pli fama de fenicoj.\n\nLa kartvela kulturo havas fortan literaturan tradicion bazitan sur la kartvela lingvo kaj ĝia propra alfabeto. Antaŭ la malkovro okazinta en Grakliani, laŭ historia fonto („Kronikoj de Kartli”) la kartvela alfabeto estis inventita en la 3a jarcento a.K. de reĝo Parnavazi. La unuaj kartvelaj skribaĵoj estis tiuj trovitaj en kartvela monaĥejo de Palestino, kiu datiĝas proksimume de 433 p.K., kaj la tiel nomata surskribo de Bolnisi en Kartvelio el 493-94 p.K. Multaj sciencistoj nun laboras pri la deĉifrado de la grakliana surskribo. Jam estas klare, ke tiu skribaĵo estas aparta kaj loka. Do certe tiuj estis la unuaj paŝoj de la kartvela skribsistemo. Pluraj kartvelaj sciencistoj jam planas eldoni libron pri ĉi tiu malkovro, kaj informoj pri ĝi estis publikigitaj en la ĉefaj sciencaj revuoj de la mondo, en Francio, Nederlando, Britio, Italio, Germanio kaj Hispanio. Esploroj tiurilate plu antaŭeniras.\n\nLa ĝenerala direktoro de la Centro pri Restaŭrado kaj Konservado ICCROM, la 72-jaraĝa Stefano De Caro, interesiĝas pri la disvolviĝo kaj la plivalorigo de la trovaĵoj de Grakliani. Antaŭ nelonge arkeologoj malkovris kroman setlejon ĉe la kontraŭa flanko de la monteto Grakliani. Nuntempe ili pristudas tiun teritorion, kio certe alportos notindajn kaj signifoplenajn informojn pri la antikva epoko en Kartvelio.", "author": "Tea TURMANIDZE", "categories": ["Aktuale", "ARKEOLOGIO", "Scienco"], "audio_links": null}
{"url": "https://www.monato.be/2023/013241.php?p", "title": "Ekonomia kresko draste malaltiĝos", "published": "2023-01-01 00:00:00", "content_text": "La okcidentaj sankcioj ne multe damaĝis la ekonomion de Rusio, kiel oni atendis, kaj la 23 landoj de Mez-, Orient- kaj Sudorient-Eŭropo trasuferis la sekvojn de la rusia atako al Ukrainio pli bone ol oni antaŭtimis. Tio tamen ŝanĝiĝos en la sekvaj monatoj, avertas ekonomikistoj de la Viena Instituto pri Internaciaj Ekonomikaj Komparoj (WIIW, https://wiiw.ac.at/ ). La ekonomio de Ukrainio pro la milito malkreskis je unu triono.\n\nPro la fakto, ke la ekonomia resaniĝo post la kovima pandemio en multaj landoj de la regiono estis neatendite forta, la instituto reviziis supren siajn konjunkturajn prognozojn. Por 2022 en la landoj de Mez-, Orient- kaj Sudorient-Eŭropo oni atendas kreskon je 3,9 %, en Okcident-Balkanio 3,1 % kaj en Turkio 5,1 %. Tio ja estas multe malpli ol dum 2021, sed konsidere la militon en Ukrainio estas surprize bona. Laŭ prognozo por 2023 la menciitaj landoj havos ekonomian kreskon je respektive 1,4 %, 1,9 % kaj 2,5 %.\n\nLa perspektivoj pri la pli proksima estonteco tamen ne estas ĝojigaj: la inflacio en la regiono estas ducifera. En la EU-membroŝtatoj ĉi-jare ĝi estos averaĝe 13 %, kaj dum 2023 devus malpliiĝi ĝis 8 %, laŭ la prognozo. Ĉefe la multekostaj nutraĵoj kaj la eksplodantaj energiprezoj prezentas minacon. Se oni kelkloke dum la vintro porciumus gason, unuopaj landoj povus fali en recesion.\n\nLa rusia ekonomio dum la ok monatoj de 2022, malgraŭ la okcidentaj sankcioj, malpliiĝis je nur 1,5 %, kaj la inflacio falis sub 14 %. Por la jaro 2022 la instituto prognozas malkreskon je 3,5 % – pro tio la recesio estos pli milda ol oni prognozis ĉi-somere (minus 7 %).\n\nPro la altaj energiprezoj, la reorientiĝo de la komerco al Azio kaj la pliigitaj milit-elspezoj la rusia ekonomio parte adaptiĝis al novaj realaĵoj. Tamen la antaŭ nelonge okazinta parta mobilizado en Rusio ŝanĝas la kondiĉojn, kaj tio povas ege plifortigi la krizon.", "author": "Evgeni GEORGIEV", "categories": ["Aktuale", "ORIENT-EŬROPO", "Ekonomio"], "audio_links": null}
{"url": "https://www.monato.be/2023/013242.php?p", "title": "Najbara vidpunkto", "published": "2023-01-01 00:00:00", "content_text": "Dum la lastaj 20 jaroj la rilatoj inter Venezuelo kaj Brazilo ĉiam estis afablaj. Prezidanto Hugo Chávez ĉiam multe parolis pri egaleco kaj pri la neceso doni al malriĉuloj la povon, kaj lia kolego Lula uzis similajn vortojn: ambaŭ estis kiel fratoj batalantaj kontraŭ la kapitalisma sistemo kaj strebantaj instali en siaj landoj sociajn programojn por helpi al milionoj da homoj.\n\nKiam la prezo de petrolo estis alta, estis subskribitaj multaj interkonsentoj pri ekonomia kunlaboro, kaj Chávez donis ankaŭ monhelpon al amikoj kiel Lula. Tiu sistemo daŭris dum jaroj, kaj ambaŭ prezidentoj apogis unu la alian ankaŭ kadre de rebalotado. Ĉio iris glate, ĝis Chávez mortis pro malsano, kaj Lula transdonis sian postenon al Dilma Rousseff.\n\nDume la venezuela popolo eksuferis pro alta inflacio, korupteco, malsekureco, manko de manĝaĵoj kaj medikamentoj. La nuna memnomata filo de Chávez, Nicolás Maduro, ekhavis la povon por daŭre regi Venezuelon, sed la prezo de petrolo ne plu estis favora kaj la diversaj krizoj pliakriĝis.\n\nEn la alia flanko de la landlimo, jam ne estis amiko, sed malamiko de Nicolás Maduro: la prezidanto Jair Bolsonaro, kiu multfoje dum sia polemika regado sendis fi-vortojn al la najbara diktatoro kaj apogis Usonon en la sankcioj kontraŭ la venezuelaj funkciuloj. Venezuelaj migrintoj dankas Bolsonaro pro tio, ke li helpis ilian fuĝon el diktatoreca lando kaj permesis la eniron en la teritorion de la giganto de Sud-Ameriko.\n\nLa malnova amiko de la reĝimo denove iĝas prezidanto de Brazilo – espereble niaj najbaroj havos pli bonan estontecon ol nia.", "author": "Daniel ACOSTA", "categories": ["Aktuale", "#LULA2022", "Politiko"], "audio_links": null}
{"url": "https://www.monato.be/2023/013251.php?p", "title": "Netanjahu, denove", "published": "2023-01-01 00:00:00", "content_text": "La koalicio de Benjamin Netanjahu gajnis la balotadon en Israelo, kaj li povas formi dekstran registaron kun religiemaj partioj. Li estas tre populara en la israela dekstro, sed okazas procesoj kontraŭ li pro korupto: ĝuste pro tio la ĉefa diskutata temo estis, kiel dum la antaŭlastaj elektoj, ĉu li povas iĝi denove ĉefministro.\n\nLa marĝeno inter la du flankoj estis tre malgranda: nur ĉirkaŭ 69 500 voĉdonantoj. Simila situacio jam okazis en la antaŭaj jaroj (inter 2019 kaj 2022 oni balotis kvin fojojn). Kio ŝanĝiĝis?\n\nEn Israelo la politika sistemo havas multajn partiojn, kaj ĉirkaŭ 14 el ili verŝajne povas superi la baran sojlon – 3,25 % de la voĉdonoj. Tamen pro la alta partopreno de voĉdonantoj (70,6 %) du veteranaj partioj, kiuj subtenis neniun koalicion, fiaskis: la cionisma maldekstra Merec (3,16 %) kaj la palestina partio Balad (2,91 %). Ankaŭ tio helpis Netanjahu ricevi la necesan plimulton en la parlamento.\n\nNetanjahu, estro de Likud (23,41 %) kaj plej grava nov-liberala gvidanto de Israelo ekonomie, parolis pli popolisme pri la neceso pligrandigi la ŝtatan helpon al malriĉuloj kaj argumentis, ke devas esti edukadaj servoj por infanoj aĝantaj 0-3 jarojn. Aliaj kernoj en lia kampanjo estis la palestinaj teroristaj atakoj kaj la sekureco, la fakto, ke islama partio estis inter la subtenantoj de la antaŭa registaro 1 , la haltigo de la konstruado de setlejoj en Cisjordanio kaj la kritiko pri la novaj interkonsentoj pri la mara landlimo kun Libano 2 .\n\nLa eksa registaro estis formita post kvar balotadoj sen venkintoj kaj havis koalicion de nur 60 el 120 seĝoj en Knesset (la israela parlamento). Rezulte ĝi estis tre diversa kaj malstabila. Ĝi havis kaj dekstrajn, kaj centrismajn, kaj maldekstrajn partiojn. Unuafoje eĉ la islama partio Raam estis en la koalicio. La sola interkonsentita afero estis la celo: bari la vojon al Netanjahu. Unue la dekstra Naftali Benet oficis kiel ĉefministro kun la promeso, ke li transdonos meze de la parlamenta periodo la povojn al la moderulo Jair Lapid. Tio okazis pli frue ĉiam kadre de la supremenciita promeso, kiam ambaŭ decidis malformi la registaron post ĉirkaŭ unu jaro – pro mallojaleco de kelkaj parlamentanoj (kaj dekstraj kaj maldekstraj), kiuj minacis iri al opozicio.\n\nLa partioj, kiuj pli signife plifortiĝis, estas la religiemaj – la religiema cionisma HaCijonut HaDatit (10,84 %), la ultraortodoksa-sefarda Ŝas (8,25 %) kaj la aŝkenaza Jahadut HaTora (5,88 %). Tio okazis, ĉar la lasta registaro agis kontraŭ la malnova stato de la rilatoj inter religio kaj sekulareco en socia kaj politika vivoj. Estis faritaj grandaj reformoj de la koŝereca kontrolado kaj de la sistemo de judiĝo, kiuj malfortigis la ultraortodoksajn rabenojn. La registaro krome intencis aktivigi la publikan transporton sabate, kaj oni ankaŭ esprimis la emon malpliigi la buĝeton de Jeŝivot , la ejoj, kie ultraortodoksaj viroj lernas toraon anstataŭ servi en la armeo aŭ labori.\n\nVerŝajne la nova registaro estos pli religiema, konservativa kaj militema pri la palestina afero. Ĝi plue subtenos la konstruadon de setlejoj. Grava temo estos ŝanĝoj en la juĝa sistemo. Kvankam Netanjahu diris, ke li ne volas „personajn leĝojn”, la koalicio eble provos agi tiel, ke oni nuligos la krimprocesojn kontraŭ li.\n\nAlia tikla temo estas priparolata reformo, laŭ kiu leĝo nuligita fare de la supera kortumo povus esti reaprobita per simpla plimulto en la parlamento. Jen unu ebla apliko: la supera kortumo jam diris, ke devas esti „egaleco pri la devigo servi en la armeo” inter la ĝenerala juda loĝantaro kaj la ultraortodoksuloj, kiuj ne militservas nun. Tio povas esti danĝera afero, se iu registaro aprobos leĝojn, kiuj trafas homrajtojn.", "author": "Nican CVI KOHEN", "categories": ["Aktuale", "ISRAELO", "Politiko"], "audio_links": null}
{"url": "https://www.monato.be/2023/013162.php?p", "title": "Klimatŝanĝo, marbordaj inundoj kaj eventualaj solvoj", "published": "2023-02-01 00:00:00", "content_text": "Marbordaj inundoj, nome inundoj kaŭzitaj de marakvo kaj tajdoj, certe eniras la temaron, kiam oni diskutas pri la klimatŝanĝo. La tradicia solvo estas konstrui digojn, tamen ĉu tio solvos la problemojn? Se diri simple, ne!\n\nLa ŝlosila faktoro, kiu difinas la inundoriskon en iu difinita loko, estas la relativa alteco de la loko kompare al la averaĝa marnivelo. Ju malpli la alteco, des pli la inundodamaĝo. Normale eblas konservi altecon, se oni konservas la ekvilibron de la profunda kaj malprofunda subtera akvo. Tamen, ju pli multe oni eltiras tiun akvon, des pli rapide sinkas la tero. Tio kaŭzas grandan problemon por marbordaj urboj, kiuj eltiras tro multe da subtera akvo. En Ĝakarto, la ĉefurbo de Indonezio, oni taksas, ke la tero malaltiĝas je ĉirkaŭ 3 milimetroj jare. Tiu nombro ŝajnas malgranda, sed la akumula rezulto estontece kreos gravan problemon, precipe oftajn inundojn de la marbordo. Multaj studoj jam prognozas, ke Ĝakarto povos enprofundiĝi en 2050.\n\nKiam dolĉa akvo subtera estas eltirata kaj la marborda tero sinkas, la sala marakvo penetras pli en la teron. Tio kreas novan problemon: dolĉa akvo pli kaj pli malhaveblas. Pro tiu problemo, homoj vivantaj ĉe la marbordo devas aĉeti multekostan dolĉan akvon por trinki. Samtempe, kiam la tero sinkas, oni eventuale serĉas freŝajn fontojn aŭ prenas akvon de pli profunde, kio altigas la konsumon de la grundakvo kaj plirapidigas la tersinkadon. Tial la lokaj registaroj jam klopodas limigi konsumadon de grundakvo.\n\nLa sekvoj de tiu tersinkado povas esti teruraj por marbordaj komunumoj. Multaj homoj devas translokiĝi, kio kaŭzas sociajn problemojn rilate loĝlokojn kaj loĝejojn, kaj samtempe ŝanĝas la manieron, laŭ kiu oni uzas la pli altan terenon, kaj tio povas havi malfavoran efikon sur la agrikulturo. La provizora solvo estas konstrui pli altajn digojn por ŝirmi urbojn, kiel oni klopodis fari en Ĝakarto kaj Semarang. Tamen en majo 2022 la digoj de Semarang rompiĝis, kaj la maro inundis la urbon. Tio okazis dum la sezono de altaj tajdoj, kaj la inundo atingis 1,5 metrojn.\n\nOni taksas, ke la tutmonda marnivelo plialtiĝis mezume je 1,4 milimetroj jare dum la 20a jarcento. La usona National Oceanic and Atmospheric Administration (NOAA, Nacia Oceana kaj Atmosfera Administracio) prognozas, ke la marnivelo estos ĉirkaŭ 40-60 centimetrojn pli alta fine de la nuna jarcento. Ju pli la marnivelo plialtiĝos, des pli granda la minaco de tiaj inundoj kune kun la gravaj ekonomiaj, sociaj kaj politikaj problemoj, kiujn ili kaŭzas.\n\nLa klimatŝanĝo estas unu el la kialoj, pro kiuj la indonezia registaro eĉ decidis transloki la ĉefurbon el Ĝakarto al IKN (Ibu Kota Negara Nusantara; La Ĉefurbo de Nusantara) en Orienta Kalimantano. Tamen, tiaj solvoj ne ĉiam eblas. Kien transloki la ĉefurbon de Maldivoj kaj tiujn de etaj landoj en Pacifiko? Marbordaj inundoj tuŝas la vivojn de milionoj da homoj, en Barato, Bangladeŝo, Ĉinio kaj aliloke. Ebligi la transloĝiĝon de tiuj milionoj estus malfacila, eĉ konfliktoveka, afero.\n\nNecesas tutmonde trovi politikajn, ekonomiajn kaj sociajn solvojn por rebonigi la klimaton. Tiuj solvoj samtempe estu humanaj, por kontraŭbatali la kreskantan, multflankan malegalecon. Ĉu jam estas tro malfrue? Mi esperas, ke la homaro trovos la volon resanigi sian solan domon, la teron. Ni ankoraŭ ne elmigru al aliaj planedoj, kiel Marso, ĉu?", "author": "Ali Aulia GHOZALI", "categories": ["Aktuale", "ESTONTECO", "Medio"], "audio_links": null}
{"url": "https://www.monato.be/2023/013179.php?p", "title": "Matematika inspiro, sed mallerta satiro", "published": "2023-02-01 00:00:00", "content_text": "Mi aŭdis pri ĉi tiu romano jam antaŭ longe, verŝajne ĉar Martin Gardner, aŭ alia aŭtoro pri distra matematiko, menciis ĝin. La rakontanto de la romano estas kvadrato, loĝanto de dudimensia mondo, „Platlando”. Tiu kvadrato tamen spertas, vizie aŭ vizite, mondojn kun aliaj nombroj de dimensioj: nian propran tridimensian mondon, kiun li nomas „Spacolando”, kaj al kies loĝantoj la romano estas adresita; la unudimensian „Linilandon”; kaj li vojaĝas „eĉ al la regno de Punktlando, la Abismo de Neniu Dimensio”. Poste li konjektas la ekziston de „lando de Kvar Dimensioj”, kaj landoj kun eĉ pli multaj dimensioj. Sed la tridimensia Sfero, al kiu li prezentas siajn konjektojn, koleriĝas kaj reĵetas lin en la dudimensian mondon.\n\nLa koncepto ŝajnas amuza, kaj oni facile komprenas, kiel ĝi plaĉas al matematikistoj, sed kiel oni faris tutan romanon el tia koncepto? Nu, ĉefe per multaj detaloj pri la vivo en Platlando, ekzemple pri la diversaj sociaj klasoj, kiuj havas diversajn nombrojn de lateroj, de la triangulaj metiistoj kaj soldatoj ĝis la multflankaj nobeloj kaj la plej alta kasto, la cirkloj, kiuj estas pastroj. Dume la virinoj estas nur rektaj linioj, kaj danĝeraj pro sia akreco. Estas ĉapitroj ankaŭ pri „niaj metodoj rekoni unu la alian”, ekzemple per „sentado” (estu „palpado”), kaj „rekonado per vidado”, malfacila sed nobla arto. Multaj tiaj teknikaĵoj estas klarigitaj per diagramoj en la libro.\n\nLaŭ la dorsa teksto, la romano estas „delicaĵo por ŝatantoj de matematiko, pli precize geometrio, sed samtempe ĝi estas satiro, kiu kritikas la socian hierarkion en la viktoriana [tiel] epoko en kiu Abbott vivis”. Tamen ne estas multe da vera matematiko en la libro. Verŝajne la plej matematika parto estas tiu, en kiu la Kvadrato parolas pri landoj kun pli multaj dimensioj kaj kalkulas la nombron de „limkuboj” de la kvardimensia analogo de kubo. Ŝajne enestas multe pli da satiro ol da matematiko, sed la satiro estas ... malfacile komprenebla. Okazas brutala subpremo de „Kromata Ribelo”, sed al mi ne estas klare, kion precize oni tiel satiras. Oni detruas infanojn, kies anguloj ne estas sufiĉe egalaj. Ĉu okazis io simila en la Anglio de la 19a jarcento? Virinoj estas priskribataj kiel stultaj: iuj soldatoj estas „estaĵoj preskaŭ sur la sama nivelo kiel Virinoj en sia manko de inteligenteco”.\n\nMi demandis min, ĉu la satiro estas al mi malfacile komprenebla nur pro la socia distanco: kvankam la aŭtoro studis en la sama kembriĝa kolegio kiel mi, li naskiĝis en 1838, do edukiĝis en alia epoko, kvazaŭ en fremda lando, kaj la romano unue aperis en 1884. Tamen, kelkajn eĉ pli malnovajn anglajn satirojn mi pli facile aprezas, kaj mi notas la longan antaŭparolon al „la dua kaj reviziita eldono, 1884”, en kiu la „redaktisto” klarigas interalie, ke la Kvadrato „sin identigis (probable tro firme) kun la opinioj ĝenerale adoptitaj de Platlandaj, kaj (kiel oni lin informis) eĉ tiuj de Spacolandaj Historiistoj”. Legante tion, oni divenas, ke ankaŭ la tiutempaj legantoj ne tre facile aprezis la satiron.\n\nBedaŭrinde, la traduko ne estas tre bona. Enestas multaj mistradukoj ŝajne pro angla influo, ekzemple (kun pli normala esprimo en parentezo): provi (pruvi); cent kaj dudek (cent dudek); akurate (precize); apologiis (pardonpetis); kuriozecon (scivolemon); utiligis agojn (sin turnis al agoj); Gospelo (Evangelio); mensa vizio (mensvido). Enestas ankaŭ malĝustaj refleksivoj, kaj ŝajne ĉiuj participoj, kiuj devus finiĝi per „-ata”, finiĝas anstataŭe per „-ita”.\n\nVerkante ĉi tiun recenzon, mi iom serĉis en la reto kaj malkovris strangan aferon: jam ekzistas alia traduko de ĉi tiu libro („Tradukis el la angla Thomas JAMES”) legebla ĉe http://www.zz9pza.net/tradukoj/platlando/ . Mankas dato en tiu retpaĝo, sed laŭ archive.org la paĝo ekzistas de la 8a de decembro 2013. Strange, ke ni ŝajnas havi eĉ du tradukojn en Esperanto de ĉi tiu verko ne tiel famega. Mi ne sufiĉe studis la tradukon de Thomas James por prijuĝi ĝian kvaliton, sed la parentezaj alternativoj en la antaŭa alineo estas cititaj el tiu traduko, do ĝi ŝajnas pli bona almenaŭ en tiuj lokoj.\n\nTemas pri unika verko, interesa por kelkaj homoj: leginte diversajn komentojn en la reto pri la angla originalo, mi havas la impreson, ke la verko eĉ tre plaĉas al iuj homoj. Tamen, mi ne rekomendus ĝin por ĉiu ajn, kaj la traduko de Hu Shenghao estas plibonigebla.", "author": "Edmund GRIMLEY EVANS", "categories": ["Aktuale", "Kion oni satiras?"], "audio_links": null}
{"url": "https://www.monato.be/2023/013214.php?p", "title": "Ĉu ŝanĝo de landlimoj? Apenaŭ.", "published": "2023-02-01 00:00:00", "content_text": "Dum la someraj monatoj en 2022 kelkaj mondaj ĵurnaloj publikigis tre mallongan informon, ke la reprezentantoj de du afrikaj ŝtatoj, Kameruno kaj Respubliko Kongo, konsentis restarigi sian 100-jaran komunan landlimon por redukti disputojn en iuj limaj komunumoj. Kameruno jam faris similajn limajn interkonsentojn kun najbara Gabono en majo kaj kun Centr-Afrika Respubliko en junio de tiu jaro. Kvankam ĉi tiu informo ne vekis la intereson de la monda publiko, ĝi meritas pli proksiman klarigon en pli vasta diplomatia kaj historia kunteksto.\n\nLa supre menciita gazetara informo povas elvoki ĉe leganto la demandon, ĉu ekzistas eblo de revizio kaj ŝanĝo de ekzistantaj landlimoj kaj kreado de novaj afrikaj ŝtatoj. Oni rimarku, ke plej multaj el la hodiaŭaj ŝtatlimoj de afrikaj landoj estas rekta heredaĵo de la koloniado de Afriko: ili estas artefaritaj, geometriaj kaj en multaj okazoj ne respektas geografiajn, etnografiajn, demografiajn, religiajn kaj aliajn diferencojn. Ili estis kreitaj laŭ la decido de la iamaj eŭropaj koloniaj potencoj, senrespekte de la historia evoluo sur tiu kontinento. 1\n\nKiam oni determinis la novajn landlimojn de afrikaj ŝtatoj en la pasinteco, oni uzis la latinan principon uti possidetis (libera traduko: kiel oni posedas), laŭ kiu la limoj inter novkreitaj ŝtatoj kopias la administrajn aŭ aliajn similajn limojn kreitajn de la antaŭa potenco. Tiu principo estis aplikata ankaŭ, ekzemple, dum la divido de Jugoslavio.\n\nLa netuŝeblo de la ekzistantaj limoj de afrikaj landoj estis ankaŭ konfirmita ĉe la internacia konferenco de la (nun iama) Organizaĵo por Afrika Unueco 2 en 1964, kiu deklaris en sia rezolucio 16 (I), ke ĉiuj membroŝtatoj devas respekti la limojn ekzistantajn post la atingo de sia nacia sendependeco.\n\nLa diplomatia praktiko ĝis nun montras, ke la ebloj ŝanĝi la nunajn limojn estas tre limigitaj. Temas nur pri esceptaj kaj specifaj eventoj okaze de kreado de novaj ŝtatoj, kiel en lastaj jardekoj la proklamado de sendependeco de Eritreo en 1993 aŭ la kreado de Suda Sudano en 2011.\n\nLa hodiaŭa Kameruno fariĝis germana kolonio en 1884, kaj ĝia teritorio estis dividita post la unua mondmilito inter Francio kaj Britio sub la mandato de la Ligo de Nacioj. Tie ne temas pri nova geografia ŝanĝo de landlimoj. Temas nur pri mana kaj administra restarigo de la ekzistantaj landlimoj. Multaj komunaj limŝtonoj kaj aliaj limmarkiloj kun Respubliko Kongo estis detruitaj per erozio kaj inundoj. Iuj limmarkiloj estis eĉ intence detruitaj fare de lokaj limkomunumoj aŭ tute malaperis dum la tempo.\n\nDe la nova markado de la landlimoj kun najbaraj landoj Kameruno atendas, ke ilia preciza markado reduktos la ekzistantajn streĉiĝojn, rivalecojn kaj lokajn armitajn konfliktojn en iuj landlimaj regionoj, kie komunumoj batalas pri naturaj rimedoj, precipe arbaroj, plantoj kaj sovaĝaj bestoj. Simple kaj mallonge, la nova limmarkado de nuntempaj landlimoj devus certigi pacon kaj favoran duflankan disvolviĝon de la du najbaraj kaj amikaj landoj.", "author": "Julius HAUSER", "categories": ["Aktuale", "AFRIKO", "El diplomatia vidpunkto"], "audio_links": null}
{"url": "https://www.monato.be/2023/013220.php?p", "title": "Ju pli da vitaminoj, des pli bone. Ĉu?", "published": "2023-02-01 00:00:00", "content_text": "Vitaminoj ĝenerale ĝuas la famon esti substancoj, kiuj „povas nur bonfartigi”, tiel ke la konsumado de multvitaminaj suplementoj – facile havigeblaj eĉ en superbazaro aŭ per Interreto – ĉiam pli disvastiĝis, precipe en la lastaj jaroj.\n\nEfektive vitaminoj estas kunmetaĵoj esencaj por la ĝusta funkciado de homa organismo, ĉar ĝi ne kapablas produkti ilin aŭtonome. Ĉi tial, se ni ne enkondukas ilin pere de nutrado je la ĝustaj kaj oportunaj kvantoj, ni povas sperti vitamino-mankon, ankaŭ nomatan avitaminozo.\n\nNe ĉiuj tamen scias, ke ekscesa enkondukado de vitaminoj, precipe de A, D, E aŭ K liposolveblaj, povas estis kialo de la precize kontraŭa malsano, kies nomo estas hipervitaminozo kaj kiu kelkfoje povas eĉ havi multajn severajn konsekvencojn. La simptomoj de hipervitaminozo estas diversaj kaj ŝanĝiĝemaj, sed eventuala timo esti trafita de tiu sanproblemo tute ne puŝu la legantaron al limigo de fruktoj kaj legomoj! Fakte enkonduki danĝerajn dozojn de ĉi tiuj vitaminoj per naturaj nutraĵoj estas ege malfacile, se ne tute neeble. Sed la aferoj ja malsamas, se temas pri la alpreno de piloloj, kiuj entenas treege altan kvanton da tiuj (en normala kvanto altvaloraj kaj sekuraj) vitaminoj. Tion regule substrekas pluraj fakuloj, kiel ekzemple Alessandro Nobili kaj Luca Pasina, de la itala departemento pri politikoj por la homa sano, samkiel aliaj sciencistoj de la instituto pri medikamentaj esploroj Mario Negri en Milano.\n\nEstas do bone memori ĉiam, ke vitaminaj suplementoj ne devas – kvazaŭ bombonoj – esti alprenataj dum longa periodo aŭ sen certigita neceso. Pro tio, estas rekomendinde regule konsulti sian kuraciston pri ĉiuj suplementoj, kiujn oni deziras preni aŭ, eĉ pli grave, prenigi al neplenkreskaj gefiloj. Plej ofte temas pri nur supozataj bezonoj: por plenumi ilin ja estas vasta elekto de freŝaj, allogaj – kaj ja pli bongustaj – manĝaĵoj.", "author": "Cristina CASELLA", "categories": ["Aktuale", "NUTRADO", "Scienco"], "audio_links": null}
{"url": "https://www.monato.be/2023/013237.php?p", "title": "De revo al realo", "published": "2023-02-01 00:00:00", "content_text": "La landlimo inter Kolombio kaj Venezuelo estas unu el la plej gravaj en tuta Latin-Ameriko pro la komerca aktivado de la du landoj. Tiu ĉi linio pli ol 2200 kilometrojn longa samtempe dividas kaj kunigas: Okazas ne nur varaj interŝanĝoj, sed ankaŭ kulturaj kaj popolaj pro la diversfonaj familioj loĝantaj ambaŭflanke de la landlimo.\n\nPro gerilo ekde 1964 miloj da kolombianoj moviĝis en la najbaran teritorion serĉante pli bonajn vivkondiĉojn kaj fuĝante de la milito. Tiel en landlimaj urboj kreskis la nombro de miksitaj paroj. Laŭ la venezuela Nacia Instituto pri Statistiko 721 791 kolombianoj loĝis en Venezuelo en la jaro 2011. Bedaŭrinde mankas ĝisdataj oficialaj informoj.\n\nEkde la elekto de Hugo Chávez al prezidenteco de Venezuelo en 1999 ĝis lia morto en 2012 okazis konfliktoj kun la prezidantoj kolombiaj Álvaro Uribe kaj Juan Manuel Santos, ambaŭ dekstremaj. Feliĉe ĉiu konflikto estis solvita per diplomatiaj rimedoj. Post la morto de Chávez estis elektita kiel prezidanto Nicolás Maduro, sed la tensioj kun la najbara registaro daŭris.\n\nEn 2015 kolombiaj murdistoj vundis venezuelajn militistojn en la landlima urbo San Antonio del Táchira. Tio kolerigis la venezuelan registaron, kiu decidis fermi la landlimojn kun Kolombio dum kelkaj horoj por kapti tiujn krimulojn. Poste, la pozicio iĝis pli kaj pli severa, ĝis la 19an de aŭgusto de la sama jaro la venezuela registaro deklaris limofermon dum nedifinita tempo. Kompreneble tiu decido malhelpis ambaŭ landojn ankaŭ ekonomie.\n\nEn 2022 la ĵus elektita prezidanto de Kolombio Gustavo Petro, maldekstrema politikisto, iniciatis novajn kontaktojn kun la venezuela registaro cele al plibonigo kaj restarigo de la reciprokaj internaciaj rilatoj.\n\nKolombio kaj Venezuelo antaŭe havis bonajn ekonomiajn kaj komercajn rilatojn – ĉi-jare la duflanka komerco povus atingi 800 milionojn da usonaj dolaroj. Tial estas necese por ambaŭ landoj remalfermi tiun landlimon.\n\nPost la interkonsenta fazo ambaŭ flankoj aranĝis ĉion, por ke la 26an de septembro 2022 okazu la malfermo. Tiam la unua kolombia ŝarĝveturilo transpasis la ponton al Venezuelo, dum la unua venezuela kamiono faris la samon en la mala direkto. Tio estis granda festo kun rozoj kaj blankaj ĉemizoj, sekvataj de kamionoj ornamitaj per balonoj kaj trikoloraj flagoj.\n\nVíctor Méndez, plenuma direktoro de la Kolombia-Venezuela Ĉambro, deklaris, ke „la politiko devas iri al la fono, nia intereso ĉi tie estas komerca”. Sed kio okazis post tio? Ĉu pliboniĝis la ekonomiaj rilatoj poste? Bedaŭrinde ne. Por venezuelanoj kaj kolombianoj la remalfermo estis grava 7-jara revo, sed ĝis nun ĉio iras samkiel antaŭe: koruptado restas ĉiutaga afero ĉe la venezuela landlimo. Tie oni vidas policistojn el ambaŭ landoj ricevantajn monon; aliaj permesas la transiron de tiuj, kiuj montras la pagan kvitancon de la varo.\n\nEn ambaŭ landoj ankoraŭ ne estis adoptitaj teknikaj kaj burokratiaj rimedoj, por ke la komerca interŝanĝo okazu plej bone. Multaj el la ŝarĝveturiloj, kiuj transiris en Kolombion, atendis tagojn en la doganejo pro la foresto de impostaj mekanismoj, dungitaro kaj juraj garantioj, kiuj plirapidigus ilian eniron. Tial oni povas diri, ke tia landlima malfermo ankoraŭ ne plene sukcesas por la venezuela kaj la kolombia popoloj.", "author": "Jezer DORANTE", "categories": ["Aktuale", "VENEZUELO", "Politiko"], "audio_links": null}
{"url": "https://www.monato.be/2023/013240.php?p", "title": "Ĉu zebrofiŝoj kuracos neŭrologiajn malsanojn?", "published": "2023-02-01 00:00:00", "content_text": "La unua laboratorio pri zebrofiŝoj, celanta biomedicinan esploradon de neŭrologiaj malsanoj, inaŭguriĝis en Kubo en septembro 2022, ĉe la Centro pri Esplorado kaj Medikamentdisvolviĝo (CIDEM), parto de la entrepreno BioCubaFarma . Alejandro Saúl Padrón Yaquis, direktoro de la centro, certigis, ke estis urĝa bezono krei tiun institucion.\n\nMalmulte konata fakto estas, ke zebrofiŝoj kunhavas 70 elcentojn de siaj genoj kun homoj. Ĉi tiu elcentaĵo, cetere, en patologiaj kondiĉoj, povas atingi eĉ 85 elcentojn. Tial la scienca komunumo altiriĝis al tiu aparta speco, kun la espero povi scii pli pri gravaj neŭrologiaj malsanoj kaj sekve trovi taŭgan kuracadon. Zebrofiŝoj estas uzataj por simuli ne nur la parkinsonan kaj alchejmeran malsanojn, sed ankaŭ interalie platsklerozon, epilepsion, anksion kaj deprimon.\n\nLaboratoriaj bestoj, nomataj ankaŭ provbestoj aŭ kobajoj, estas vertebruloj aŭ senvertebruloj, utiligataj dum medicina testado kaj por diversaj sciencaj celoj. Ili taŭgas ĉefe por esplori, kiamaniere oni efike luktu kontraŭ homaj kaj bestaj malsanoj. La kobajoj plej ofte uzataj ĉe laboratoria eksperimentado estas kunikloj, musoj kaj ĝenerale ratoj, sed, krom ĉi tiuj, oni ne hezitas uzi eĉ simiojn, bovojn, ŝafojn, kaprojn, hundojn, katojn, hamstrojn ktp.\n\nTiel nomataj model-organismoj estas specioj utilaj al sciencistoj por esploradi iliajn specifajn biologiajn procezojn, kiuj povas doni ideon pri la funkciado de tiaj procezoj en aliaj vivantaj organismoj. Iliaj genetikaj trajtoj tre similas al la homaj kaj kutime estas uzataj en diversaj esploraj fakoj. Ili estas tre taŭgaj precipe por genetika kaj alitipa esplorado en la fako de biologio.\n\nJen ekzemploj de model-organismoj: muso (science Mus musculus ), rato ( Rattus norvegicus ), bananmuŝo ( Drosophila melanogaster ) kaj ja zebrofiŝo ( Danio rerio Hamilton). Zebrofiŝoj estas ciprinedoj proksimaj al karpoj kaj barbioj, devenantaj de sud-orienta Azio: ili ĉefe vivas en lagoj, riveroj kaj lagunoj en Barato.\n\nLa fekundiĝo de zebrofiŝoj okazas je kontrolataj kondiĉoj kaj estas zorge kaj detale observata de fakuloj. Tio garantias, ke per la travideblaj embrioj oni sekvas kaj analizas la tutan procezon pri la estiĝo de organoj en fiŝoj, kio estas premiso por pli profunda studado de biologio.", "author": "Juan Carlos MONTERO MEDINA", "categories": ["Aktuale", "KUBO", "Scienco"], "audio_links": null}
{"url": "https://www.monato.be/2023/013243.php?p", "title": "La mistera tria viro", "published": "2023-02-01 00:00:00", "content_text": "La aŭtoro esperas, ke la legantoj permesu, ke per persona sperto li komencu ĉi tiun eseon. Antaŭnelonge okazadis al li iom stranga fenomeno. Dum piedpromeno sur la strato, kaj nemalofte eĉ hejme, la artikolanto rimarkadis, ke alia viro (aŭ pluraj personoj) akompanas lin. Iĝis ĉiufoje evidente, ke li estas sola: alia homo, aŭ homoj, ja neniam estis apud li. Temis sekve pri probabla halucino. Notindas, ke li ne estis ebria. Tamen, dum iom da tempo, efektive zorgigis lin kelkaj familiaj problemoj, kio teorie povus havi kelkan rilaton al la afero.\n\nLa koncernata sperto tiom impresis la verkanton, ke li tuj konsultis sian propran kuraciston, kiu sendis lin al loka hospitalo, kie li devis pasigi kvar tagojn por plenumi tutan serion da testoj kaj skanoj. La medicinistoj supozis, ke eble lin trafis eta ikto/iskemio/apopleksio ... La paciento tamen ne kredis tion, ĉar, post eliro el la hospitalo, li sentis sin denove tute normala kaj ne plu havis halucinojn. Parenteze, dum la malsanuleja restado, li menciis al la neŭrologo, ke tiu sperto rememorigis al li libron estintece legitan de li pri la esploristo Ernest Shackleton, kiu rakontis, ke, dum terura vojaĝo sur la fora arkipelago Sud-Georgio, li imagis esti akompanata de homo, kiu fakte ne ekzistis.\n\nSimilan sperton menciis Edmond Hillary, montogrimpisto, sur monto Everesto. Li mem rakontis, ke dum sia supreniro ankaŭ li supozis, ke li havas kunulon. Tiom vigla estis tiu „fantomo”, ke la alpisto etendis manon por proponi energidonan kukon al la supozata individuo. Verŝajne analogan sperton travivis ankaŭ la hispana poeto Antonio Machado, kiu en sia poemo Retrato skribas: „ Converso con el hombre que siempre va conmigo ... ” (Mi konversacias kun la homo, kiu ĉiam iras kun mi ...).\n\nEn la angla lingvo estas speciala termino por priskribi tiun fenomenon. Ĝi nomiĝas third man factor (aŭ symptom ), do „Triavira faktoro/simptomo”. Estus interese scii, ĉu alia leganto spertis iam la saman fenomenon kaj kapablas klarigi ĝin iamaniere.", "author": "Garbhan MACAOIDH", "categories": ["Aktuale", "ESEO", "Scienco"], "audio_links": null}
{"url": "https://www.monato.be/2023/013244.php?p", "title": "Ne tute mortis la antikva egipta lingvo", "published": "2023-02-01 00:00:00", "content_text": "La egipta lingvo, antaŭ jarcentoj malaperinta, apartenas al la afrik-azia lingvaro, enkadre de kiu ĝi reprezentas apartan branĉon, kie ĝi estas la sola membro. Tio signifas, ke, malgraŭ la longa tempa distanco inter ili, la egipta lingvo ja rilatas al la araba (kiu estas la nuna oficiala lingvo en Egiptio), kvankam ilia „parenceco” estas tre malproksima kaj apenaŭ travidebla. La historio de la egipta lingvo estas vastega: ĝi ekas per la plej malnova lingvo de la 32a jarcento a.K., kiun sekvis la klasika mez-egipta de la 19a jarcento a.K., siavice antaŭulo de la nov-egipta kaj de la kopta, kiu definitive malaperis kiel vivanta lingvo en la 13a jarcento p.K.\n\nNi ofte rigardas la egiptajn kulturon kaj lingvon kiel unuecan neŝanĝiĝeman eron, sed tio ne veras. La fama Kleopatro, kiu vivis en la 1a jarcento a.K., povus facile konversacii kun la nuna papo Francisko, ĉar ambaŭ povus uzi la latinan. Tamen kun Ĥufu, la konstruiginto de la fama piramido, kiu vivis en la 26a jarcento a.K., tio nepre ne estus ebla. En la 7a jarcento p.K. islamanoj konkeris tutan Egiption kaj, iom post iom, anstataŭigis kristanismon per islamo, lokajn regantojn per aliuloj alvenintaj el la araba duoninsulo kaj la koptan lingvon per la araba, kiu eĉ enkondukis sin en la kristanan liturgion.\n\nOni diras, ke Egiptio estas donaco de Nilo. Tio estas vera, ĉar en Egiptio preskaŭ neniam pluvas, tial loĝeblaj lokoj kuŝas nur en la mallarĝa zono apud la granda rivero kaj en ĝia delto, kie la nila akvo estas alirebla kaj atingebla. Okcidente kaj oriente de la loĝebla areo troviĝas dezertoj, netraireblaj kaj malamikaj. Malsame al aliaj popoloj, la egipta nacio neniam spertis grandajn migrajn ondojn, kaj el genetika vidpunkto la plimulto de la hodiaŭa popolo en egiptaj vilaĝoj kaj urboj estas rektaj posteuloj de la antikvaj egiptoj. Fakte la egiptoj tiam perdis sian lingvon, sed dum la periodo de malrapida arabigado multaj vortoj daŭre estis uzataj, riĉigante la novan lingvon kaj donante al ĝi pli rafinitan, lokan guston.\n\nLa politikaj kaj sociaj ŝanĝoj do ne tuŝis profunde la multjarcentan konscion kaj mondopercepton de la loka loĝantaro. Esprimoj kaj metaforoj enradikiĝintaj en la egiptaj medio kaj socio estis rekte tradukitaj de la kopta al la araba. Kompreneble ĉi tiu fenomeno estis pli forta en la fortresoj kaj bastionoj de pli tradicia vivmaniero, kie iuj aferoj ripetiĝas senŝanĝe jam de jarmiloj. Oni sekve trovas multajn koptodevenajn vortojn precipe en vilaĝoj, en la fako de terkultivado kaj en familiaj interparoladoj.\n\nLa unua, tre riĉa, fonto de antikvaj vortoj en la nuna egipta dialekto de la araba lingvo estas personaj nomoj. Egiptaj kristanoj ofte uzas nomojn, kiujn iliaj antaŭuloj donis al siaj idoj antaŭ kvar, kvin aŭ ses jarmiloj: Banub (apartenanta al Anubo, dio de sepultejoj kaj mumiigado), Baĥur (apartenanta al Horuso, filo de la plejalta egipta dio Oziriso), Bajumi (iu el la rivero), Ŝarabi aŭ Ŝirbi (la unuenaskito), Ĝamĝum (la fortulo), Suna (la fratino), Dosa (la diino Iziso). Eble legantoj aŭdis pri la antaŭa kopta papo Ŝenuda, kies nomo signifis en la kopta „la dio vivas”. Alian nomon oni preskaŭ certe konas en sia denaska lingvo. Angla Susan, araba Saŭsan, hungara Zsuzsa, pola Zuzanna, skandinava kaj itala Susanna, eĉ kartvela Ŝuŝanik, greka Suzana kaj bulgara Suska: ĉiuj tiuj nomoj devenas de la egipta radiko s-ŝ-n , uzata por indiki lotuson (bedaŭrinde la egiptaj hieroglifoj ne konis vokalojn, pro kio ne eblas al ni rekonstrui la plenan kaj ĝustan iaman prononcon de la vorto).\n\nLa dua abunda fonto de plej antikvaj egiptaj vortoj estas kuirado. Ne-egiptaj arab-parolantoj ne rekonas la lokajn vortojn por pano ( battaŭ ), fromaĝo ( ĥalum ) aŭ rapo ( lift ). Cetere en urboj kaj en kamparoj ĉiuj manĝas sekalan panon, kiun hodiaŭaj bakistoj preparas ĝuste tiel, kiel iamaj egiptaj panbakantoj en la tendaroj de piramidkonstruantoj. La nomo estas ja la sama: sinn . Ne ekzistas aliflanke egipta matenmanĝo sen ful , malrapide kuirita sekigita fabo kun diversaj aldonaĵoj.\n\nĈar viando tre malofte aperis sur la tabloj de vilaĝaj hejmoj, la plej ofta manĝaĵo estis koŝeri , t.e. miksaĵo de pastaĵo, rizaĵo, brunaj lentoj kun pecoj da fritita cepo kaj tomata saŭco. Ofte, kiel deserton, egiptoj havas la bongustan mieldolĉaĵon ka'k , pura malnov-egipta nomo.\n\nAnkaŭ multaj lokaj Nil-fiŝoj nomiĝas laŭ antikvaj egiptaj nomoj: ŝilba por sparedo, buri por mugilo, ramrum por tilapio. Ĝis nun la araba nomo de la nila siluro, karmut , estas uzata kiel eŭfemismo por peniso. Kial? Post kiam Setho, la dio de la dezerto, mortigis sian fraton Ozirison, kaj distranĉis lian korpon, kaj disĵetis korpopecojn al diversaj lokoj de la lando, la dia fratino (kaj edzino de Oziriso) rekolektis liajn korpopartojn escepte de la peniso, kiun ŝi ne trovis, ĉar ĝin manĝis siluro. Ĉi tie ne la nomo, sed la analogio, venis al ni de tre antikva epoko. Eĉ pli interesa afero ligiĝas kun la kalendaro. La malnova egipta kalendaro, kiu kompreneble koncentriĝis sur Nilo kaj agrikulturo, havis tri sezonojn (la Inundon, la Kreskadon kaj la Rikolton): ĉiu sezono havis siavice kvar monatojn. La homoj plibonigis ĉi tiun kalendaron dum multaj jarcentoj, post kio ĝi perfekte taŭgis kaj daŭre taŭgas por la biena vilaĝa vivo.\n\nLa monatnomoj mem formiĝis en malnova Egiptio kaj supervivis la kristanan kaj islaman epokojn ĝis nun, spite al tio, ke ili honoras kaj omaĝas la malnovajn diojn. Ili estas Tut, la monato de Tuto, dio de la saĝeco; Hatur, la monato de Hatoro, diino de la patrina amo; Koiak, la monato de la sankta taŭro Apiso; Tuba, la monato de la plejalta sun-dio Ra ktp. Hodiaŭ tiu ĉi kalendaro ne estas nur folkloro, sed parto de la tradicio: io, kion oni studas en lernejo. Temas pri la aktuala tempokalkula sistemo, uzata en ĉiutagaj vilaĝaj agadoj.\n\nLa praa egipta lingvo vivas ankaŭ en esprimoj, popolaj maksimoj kaj frostiĝintaj frazoj. Al iu, kiu ne plenumas siajn taskojn, oni povus diri hob, hob, ja ŝugl an-nob („laboru, laboru, la laboro estas oro”). Ne-egipta arab-parolanto ne komprenus ĉi tiun esprimon, ĉar la vortoj hob kaj nob venas rekte de la malnova lingvo de Egiptio. Al malrapida laboranto oni diru ŝika-bika („finu kaj prenu vian salajron”): ŝika estis „fini” en la egipta, kaj bika „ricevi pagon” (antikva Egiptio estis senmona ekonomio).\n\nKiam infano faras siajn unuajn paŝojn, la gepatroj vigligas ĝin, dirante ĥaba, ĥaba , kio signifis en la egipta lingvo „paŝu, paŝu”. Sed patrino, kiun lacigis senfinaj demandoj de la infanoj, povas diri al ili gaj maŭ („la leono venos”, por manĝi ilin, kompreneble), kie maŭ estas aŭtentika malnov-egipta vorto por leono. Ektiminta egipto krias Bih! , la malnov-egiptan vorton por demono, aŭ ja baj , la noktokorvon, kiun la egipta popolo timegis ĉiam.\n\nBongusta dolĉaĵo estas kuirata aŭ bakata kani-ŭa-mani , t.e. kun butero kaj mielo, kaj temas ankoraŭfoje pri populara kopta esprimo. Pri nekutima, mirinda aŭ eksterordinara aĵo, male, egipta virino dirus iŝbar alejk : la unua vorto en la faraona lingvo signifis „la miraklo”, dum la dua en la araba signifas „por vi”.\n\nVolando, en la romano La majstro kaj Margarita de la rusa verkisto Miĥail Bulgakov, diras, ke manuskriptoj ne brulas. Same oni povas diri, ke lingvoj ne pereas. La praegipta lingvo ne tute ĉesis ekzisti, kaj ĝiaj riĉeco kaj beleco ja enŝoviĝis ie-tie en la modernan egiptan dialekton de la araba lingvo.", "author": "Michał ŁABENDA", "categories": ["Aktuale", "EGIPTIO", "Lingvo"], "audio_links": null}
{"url": "https://www.monato.be/2023/013250.php?p", "title": "Armenaj skribiloj kun semoj", "published": "2023-02-01 00:00:00", "content_text": "La civilizita mondo vole-nevole faras multon, kio kaŭzas malprofiton al nia naturo. Tamen estas homoj, kiuj pripensas, kiamaniere malgrandigi tiun malfavoran influon de la homaro.\n\nEn Armenio komencis kreiĝi ekologie puraj skribiloj el recikligitaj paperoj kun semoj de diversaj legomoj. La semoj troviĝas en malfermitaj kapsuloj algluitaj al la bazo de la skribilo. Dum la uzado necesas ne meti la skribilon sub la sunradiojn.\n\nKiam tia skribilo ne plu havas inkon, eblas ĝin enterigi. Tion oni faru laŭ 30-grada angulo, por ke la ĝermo kresku vertikale. Du aŭ tri tagojn poste semoj ekĝermas, kaj tiel la skribilo fariĝas perfekta sterko.\n\nEl tiuj semoj povas kreski karoto, rafaneto, fenkolo, bazilio, petroselo. La fabrikantoj uzas pli ol 30 specojn de semoj, kiuj bone ĝermas en nia klimato. Tamen ili jam provas ankaŭ aliajn ekzotikajn kreskaĵojn.\n\nLa armenaj ekoskribiloj estas unuopaj varoj. La tuta procezo estas manlabora, kaj ĝi konsistas el 10-12 diversaj agoj.\n\nLa skribiloj kaj la inko povas esti diverskoloraj. Sur la skribilon eblas skribi propran nomon, nomon de organizaĵo aŭ simplan vorton, laŭ la volo de la mendinto.\n\nLa fondinto de tiu projekto, Artak Elbakjan, notas, ke tiaj ekoskribiloj edukas la infanojn pri la neceso konservi la medion kaj esti respondeca pri ĝia pureco.\n\nLa organizantoj planas malfermi subĉielan muzeon kun vivaj kreskaĵoj.", "author": "Lida ELBAKJAN", "categories": ["Aktuale", "EKOLOGIO", "Moderna vivo"], "audio_links": null}
{"url": "https://www.monato.be/2023/013258.php?p", "title": "Bronza mano prilumas la praeŭskan lingvon", "published": "2023-02-01 00:00:00", "content_text": "La estinteco de la eŭska ne estas tute klara, kaj lingvistoj konsideras ĝin „antaŭhindeŭropa izolita lingvo” sen rilato al iu hodiaŭa lingvofamilio. Oni eĉ ne scias certece, kie ĝi aŭ ĝia praulo estis parolata dum la antikveco, ĉar el tiu epoko estas malmultaj skribaĵoj, kiuj helpas tion scii. Tiu ĉi situacio tamen ŝajne ekŝanĝiĝis kaŭze de freŝa arkeologia trovaĵo fare de la eŭska Scienca Societo Aranzadi. La malkovro okazis en 2021 sed diskoniĝis en novembro 2022.\n\nDum esplorado de monto Irulegi, ĉe la valo de Aranguren apud la urbo Pamplono en Navaro (hispan-ŝtata Eŭskio), sciencistoj malkovris ion nekutiman kaj ege mirindan: manforman bronzan lameneton, datiĝantan de la 1a jarcento a.K. Sur ĝia surfaco troviĝas gravuritaj enskriboj, kiuj formas kvar liniojn laŭ loka varianto de la ibera skribsistemo. Lingvistoj sukcese transskribis la tutan tekston, kaj ili multe surpriziĝis, ĉar la unua vorto estas sorioneku , kiun facilege oni povas rekonduki al la moderna eŭska zorioneko , t.e. „bonŝanca”.\n\nKvankam la ceterajn vortojn bedaŭrinde oni ankoraŭ ne sukcesis malĉifri, tiu malkovraĵo speciale gravas pro du kialoj. Unue, ĝi verŝajne konfirmas, ke la praeŭska lingvo – nomata ankaŭ „vaskona” – estis efektive parolata en la nuna teritorio de Navaro antaŭ pli ol du jarmiloj. Due, ĝi certigas, ke la praeŭskoj kapablis legi kaj skribi antaŭ la alveno de romianoj, kaj ke ili havis sian propran skribsistemon, adaptitan el la ibera.\n\nLa „Mano de Irulegi” estas farita el bronzo, kun miksmetala patino el stano, kupro kaj plumbo, kaj pezas nur 36 gramojn. Ĝi aperis ĉe la enirejo de ruina domo, kaj la hipotezo de la spertuloj estas, ke tiu bela, vivgranda kaj renversita dekstra mano estas rita amuleto, kiun oni pendigis aŭ najlis sur ligna kadro ekstere de la hejmo por repeli malbonon kaj protekti la loĝantojn.\n\nLa arkeologia kuŝejo situas en la supro de la monto Irulegi kaj ĉe la bazo de la samnoma kastelo. Tie troviĝis setlejo de la meza bronzepoko ĝis la sertoriaj militoj (83-73 a.K.), sed ĝi estis forlasita post kiam la romiaj soldatoj bruligis la tutan vilaĝon. La muroj de la domoj tiam falis kaj kovris la enajn objektojn, konservante ilin. Tial tiu loko multe gravas, ĉar ĝi montras „frostigitan bildon” de tiu specifa epoko. Krom la jam tre faman manon, tie oni trovis bone konserviĝintajn ceramikaĵojn kaj ĉiutagajn objektojn.\n\nSendube, la „Mano de Irulegi” jam helpis la esploristojn iom pliklarigi la pasintecon de la eŭska lingvo kaj de la praeŭskaj popoloj, sed ankoraŭ estas multaj demandoj sen respondo, tiel ke misteroj plu daŭras. Kion signifis la ceteraj enskribitaj vortoj? Ĉu ankaŭ ili estas en la praeŭska aŭ en la ibera? Ĉu la objekto estis dediĉita al konkreta dio aŭ diaĵo? Eble, danke al la senlaca laboro de la fakuloj, ni baldaŭ akiros pli da konoj koncerne ĝiajn historion kaj celon.", "author": "Albert CLARET", "categories": ["Aktuale", "EŬSKIO", "Lingvo"], "audio_links": null}
{"url": "https://www.monato.be/2023/013259.php?p", "title": "Venezuelaj infanoj en panama ĝangalo", "published": "2023-02-01 00:00:00", "content_text": "Laŭ la Infana Fonduso de Unuiĝintaj Nacioj (UNICEF), de januaro ĝis oktobro de 2022 pli ol 32 000 infanoj venezuelaj trairis la danĝeran ĝangalon Darién. Tio reprezentas kreskon de 10 % kompare kun la sama periodo de 2021. En tiu vojaĝo ili kune kun siaj familianoj alfrontas plurajn danĝerajn situaciojn: perforton, seksperforton, homŝakradon kaj ekspluatadon, mankon de akvo kaj manĝaĵo, atakojn de insektoj kaj sovaĝaj bestoj kaj torentajn riverojn.\n\nKvindek elcentoj de la infanoj havas malpli ol kvin jarojn, kaj tie ilin povas kapti lakso, akvomanko kaj aliaj malsanoj. Krom tio, multaj knaboj kaj knabinoj suferas streĉon kaj emocian damaĝon ligitajn kun tiu danĝera vojaĝo.\n\nKvankam laŭ oficialaj fontoj du aŭ tri infanoj mortis en 2022, ne-oficialaj fontoj jam parolas pri pli ol cent infanoj. Pri tio atestas homoj, kiuj dum la vojaĝo vidis korpojn de tutaj familioj mortintaj eĉ kun siaj infanoj. Sed la mortintoj ne aperas en la oficialaj raportoj.\n\nPli freŝaj datumoj de Missing Migrants Project 1 (Projekto pri Malaperintaj Migrantoj) indikas 32 mortojn kaj malaperojn en 2022 nur en Darién, el kiuj 10 koncernas verŝajne neplenaĝulojn, sed la naciecoj ne estas precizigitaj. Fakte, la plimulto de la korpoj restas neidentigitaj, kio estas problemo rilata al ĉiuj viktimoj sendepende de aĝo aŭ origino.\n\nLa raporto atentigas, ke la bazaj mankoj survoje, kiel trinkakvo kaj kuracista prizorgo, kondukas al situacio de ekstrema vundebleco ĉe beboj. Aldone „la malbonaj kondiĉoj de la vojo metas infanojn en apartan riskon pri lakso, spirmalsanoj kaj akvomanko”.\n\nEn Lajas Blancas, en la panama regiono Emberá, funkcias akceptejo por migrantoj, kie Hannan Sulieman, asista ĝenerala sekretario kaj administra vicdirektoro de UNICEF, diris: „Perforto, malriĉeco kaj la espero trovi pli bonajn vivkondiĉojn eksterlande puŝas familiojn kun infanoj forlasi siajn hejmojn kaj alfronti danĝerojn en sovaĝaj lokoj, kiel la ĝangalo Darién.”\n\nAnkaŭ la plenuma direktoro de la organizaĵo avertis: „En Panamo, kiel en multaj aliaj landoj, la rapida kresko de la kvanto de migrantaj infanoj troŝarĝas la kapablon de la ŝtato provizi bazajn servojn por respondi al iliaj bezonoj. UNICEF alvokas ĉiujn registarojn agi por protekti migrantajn infanojn sendepende de ilia origino. Knaboj kaj knabinoj neniam plu spertu situaciojn, en kiuj ilia sekureco kaj bonfarto estas en danĝero.”\n\nLa migrada afero zorgigas eĉ monsinjorojn Jesús González de Zárate kaj Mario Moronta – respektive prezidanton kaj vicprezidanton de Venezuela Episkopa Konferenco (ĉefa katolika organizaĵo en Venezuelo) – kiuj estis gastoj de la episkopo de Apartadó, Hugo Torres Marín. Ili pritraktis la gravan kaj emocian situacion rilate al la kvanto de migrantoj en tiu loko kaj al la kvanto de knaboj kaj knabinoj, kiuj komencas tian danĝeran vojaĝon.\n\nEn la municipo Necoclí, kien miloj da migrantoj venas antaŭ ol iri al la limo kun Panamo, okazas kutimaj renkontiĝoj kun diversaj aŭtoritatoj. Tio okazas kadre de la kunlaborado inter la episkopoj de ambaŭ landoj por disdoni necesaĵojn al la trairantaj homoj: akvon, manĝaĵon kaj kuracilojn.", "author": "Jezer DORANTE", "categories": ["Aktuale", "MIGRADO", "Moderna vivo"], "audio_links": null}
{"url": "https://www.monato.be/2023/013261.php?p", "title": "Transpasi Manikon per boatoj", "published": "2023-02-01 00:00:00", "content_text": "Lastatempe notinde pliiĝis la neleĝa transpaso de Maniko, la marparto inter Francio kaj Anglio, fare de ekonomiaj rifuĝantoj, inter ili ankaŭ albanoj. Helpe de krimaj bandoj en la nordo de Francio kaj eĉ en Britio, miloj da albanaj civitanoj uzas kaŭĉukajn boatojn por atingi Brition. Ĉiu persono devas pagi al la perantoj kaj transportantoj almenaŭ 5000 pundojn (ĉ. 5800 eŭrojn).\n\nEn la jaro 2020 nur 50 albanoj atingis per tiaj veturiloj la britan marbordon, sed la nombro estis 800 en 2021 kaj 12 000 en la jaro 2022.\n\nLa brita registaro estas ege maltrankvila. Ĝi interkonsentis kun la registaro de Albanio, ke oficistoj de la ministrejo pri internaj aferoj de la malgranda balkana lando deĵoros en Dover por kunordigi la laboron kun britaj aŭtoritatoj rilate al tiu nova fluo de enmigrantoj.\n\nTridek jarojn post la falo de la diktaturo de Enver Hoxha kaj la malfermiĝo de Albanio, ĉirkaŭ 60 elcentoj de la plenkreskinta loĝantaro esprimis sian volon forlasi la patrujon, laŭ enketado farita de Gallup 1 en decembro 2018. La kialoj estas interalie koruptado, malaltaj salajroj, malbonaj laborkondiĉoj kaj malalta vivkvalito.\n\nLa averaĝa jara enspezo de albana familio estis 1997 eŭroj en 2018, dum en Britio 21 464 eŭroj. La indico pri senlaboreco ĉe gejunuloj (inter 15- kaj 29-jaraj) estas 20 %.\n\nĜenerale la ekonomiaj rifuĝantoj devenas de la nord-orienta parto de Albanio, kiu tradicie estas forgesata de ĉiuj sinsekvaj registaroj, kvankam tie la lando ĉerpas valoregajn ercojn kaj elektran energion danke al hidroelektraj centraloj.\n\nMultaj britaj registaraj proparolantoj kaj gazetoj erare konsideras tiujn povrajn rifuĝantojn krimuloj kaj deklaras, ke ili intensigis la krimadon tie. Tio ne veras. Laŭ oficialaj dokumentoj de la 1a de januaro 1995 ĝis la 30a de junio 2016 akiris la britan civitanecon 11 360 albanaj civitanoj, sed triobla nombro reprezentas ĉiujn albanajn civitanojn jam loĝantajn en Britio.\n\nIli estas laboremaj, honestaj, junaj, inventemaj kaj sanaj, kio ankaŭ helpas la britan ekonomion. La veraj krimuloj albanaj ne reprezentas la tutan albanan komunumon tie. Tion montris ankaŭ la lastaj amasaj protestoj en Londono, kiujn faris albanoj loĝantaj en Britio.", "author": "Bardhyl SELIMI", "categories": ["Aktuale", "MIGRADO", "Moderna vivo"], "audio_links": null}
{"url": "https://www.monato.be/2023/013262.php?p", "title": "Kataro: ruĝa karto", "published": "2023-02-01 00:00:00", "content_text": "Valerio Moggia kunlaboras kun pluraj gazetoj kaj revuoj en la mondo de sporta ĵurnalismo kaj okupiĝas pri la rilatoj inter futbalo, politiko, socio kaj aŭtoraj rajtoj. Li komencis sian agadon en 2017 per sia blogo Pallonate in Faccia (Pilkofrapoj en la vizaĝo). Lia unua libro Storia Popolare del Calcio (Populara historio de futbalo) estis eldonita en 2020 kaj sekvas sian fluon inter sporto, politiko kaj socio.\n\nLia lasta libro, La Coppa del Morto (La pokalo de la morto), estas enketo pri la Futbala Mondpokalo 2022, gastigita en Kataro, malantaŭ la kulisoj de la internacia kaj loka sportnegoco. Pro la trarigardo de unu el la plej kreskegantaj ŝtatoj de la Persa Golfo, ĉi tiu verko estas unikaĵo inter la italaj eldonaĵoj pri futbalo. Kun la celo klarigi la fundamentojn de ĉi tiu ĉampionado, Moggia realigas analizon, kiu etendiĝas ĝis la origino de la katara regadsistemo kaj la dependeco de futbalo de la mono de la ŝtatoj de la Persa Golfo.\n\nMONATO intervjuis Valerio Moggia tuj antaŭ la ĉi-jaraj ludoj:\n\nMONATO : Ĉu vi volas komenci pri la aktuala situacio en Kataro?\n\nMoggia : Estas iom malfacile resumi tiel multaspektan temon, sed mi povas skizi suman kadron. Kataro estas absoluta monarkio kun ege konservativa socia vidperspektivo. Ĝi estas nana sed riĉega ŝtato – danke al tergaso – kun malgranda privilegia klaso kaj pli ol du milionoj da enmigrintaj laboristoj. Jam de longe ĝiaj regantoj strebas sendependiĝi de la naturfontoj, per intensiva investado en la okcidenta financa sektoro kaj per turismo. Samtempe ĝi devas sin protekti kontraŭ la influoj de la najbaraj landoj, precipe Sauda Arabio. Tia ĉi estas la kunteksto de la lando, kiu gastigos la mondan futbalan ĉampionadon kaj ĉio, kio el ĝi devenas: ekspluatado de la laboristoj, malobservo de la virinaj rajtoj kaj de la GLATKI+ -komunumo 1 kaj la impona armilalfluo.\n\nMONATO : De Kataro ĝis Italio, kio estas la ligiteco inter futbalo, negocoj, mono kaj politiko dum tiaj enormaj amaseventoj?\n\nMoggia : Futbalo estas unu el la plej popularaj sportoj. Do ĝi ankaŭ estas la plej bona ilo por interveni en la ekonomioj de aliaj landoj. La kialoj estas pluraj. Nuntempe, inter Kataro kaj Sauda Arabio estas granda geopolitika konflikto, kiu okazas ankaŭ en la eŭropaj futbalkampoj, kie tiuj landoj – kune kun Unuiĝintaj Arabaj Emirlandoj – posedas lokajn teamojn. Same pri la ĉampionadoj: dum Kataro akiris la Mondpokalon, Sauda Arabio jam posedas de longe la italan kaj hispanan superpokalojn. En Italio, la Unuiĝintaj Arabaj Emirlandoj lastatempe akiris Palermon FC, kaj dum kelkaj tagoj oni parolis pri akiro de Sampdoria Genova. Italio havas multajn ekonomiajn problemojn, ankaŭ je futbala nivelo, do ĝi bezonas gravajn investantojn. Futbalo estas unu el la iloj, per kiuj nia lando klopodas ekigi rilatojn kun la monarkioj de la Persa Golfo: aljuĝo de la Superpokalo, forcedo de la televidrajtoj pri Serio A al la mez-orienta areo kaj sendo de milita dungitaro por la Mondpokalo.\n\nMONATO : Do, la Mondpokalo estas artifiko por relanĉi la popularecon kaj la komercon de landoj?\n\nMoggia : Kompreneble. Kataro klopodas nun ekspluati la Mondpokalon por igi sian ĉefurbon Daŭho nova kaj fokusa turismocentro, kiel la najbara Dubajo, kvankam – malsame ol la Arabaj Emirlandoj – ĝia konservativa inklino malfaciligas la kunpuŝiĝon inter la okcidenta turismo kaj la loka kulturo. Krome, Sauda Arabio kaj Kataro estas esence rivalaj landoj, kaj ĉi tiu antagonismo ege kontribuas intensigi ĉi tian turisman kaj ekonomian konkurencadon inter ili kaj inter la najbaraj ŝtatoj.\n\nMONATO : Inter la plej pezaj sciigoj estas la stato de la laboristoj. Kiuj estas la nombroj, ankoraŭ ne konfirmitaj, malantaŭ ĉi tiu sistema amasekspluato?\n\nMoggia : Bonŝance, pluraj enketoj – ĉiuj eksterlandaj – estas realigitaj pri ĉi tiuj temoj. En la raportoj de ne-registaraj organizaĵoj kiel Amnestio Internacia kaj en la esplorado de kelkaj ĵurnaloj kiel la brita The Guardian , specifaj informoj estas delonge disponeblaj al la publiko. La diskuto restas tamen tre malsimpla. Kiel vi diris, ni ne konas la ekzaktan nombron de la viktimoj kaj eble ni neniam malkovros ĝin. Estas preskaŭ nefareble identigi kun certeco la homojn, kiuj mortis „pro” la Mondpokalo: kelkaj sin mortigis pro la teruraj vivkondiĉoj; kelkaj mortis pro infarkto en siaj litoj post masakraj deĵortempoj sub la suno kaj sen akvo; kelkaj mortis pro elektrokutiĝo, ĉar en la kaduka provizita apartamento estis sekurecproblemoj. Kataro facile povas aserti, ke neniu morto rilatas al la realigo de la konstruaĵoj por la Mondpokalo. Mi diras nur, ke estis miloj da mortoj pli aŭ malpli rilataj al ĉi tiu evento, sed la reala problemo jam ekzistis: la laboristoj tie ĉiam estis ekspluatataj horore kaj ne necesas tragikaj hazardoj por indigniĝi.\n\nMONATO : Laŭ via sperto kiel sporta ĵurnalisto, kiun percepton la futbala kaj sporta mondo en Italio havis pri ĉi tiu Mondpokalo?\n\nMoggia : Unue, estas necese substreki, ke Italio estis unu el la landoj en kiuj ĉi tiu monda ĉampionado estis malpli traktata. Amaskomunikiloj, institucioj kaj futbalistoj preskaŭ ne parolis pri ĝi, kaj komencis nur dum la lastaj semajnoj antaŭ la inaŭguro. Tio estas problemo ne nur de ĉi tiu specifa Mondpokalo – en kiu nia nacia teamo ne partoprenos – sed precipe rilatas al la facilanima maniero per kiu ni rigardas la rilaton inter futbalo kaj politiko. Mi pensas ke, kiel socio, ni ĉiuj devus pensi pri ĉi tiuj malfacilaĵoj, kiuj povas havi pezajn politikajn konsekvencojn.", "author": "Tommaso MELACOTTE", "categories": ["Aktuale", "FUTBALO", "Ekonomio"], "audio_links": null}
{"url": "https://www.monato.be/2023/013263.php?p", "title": "Malliberejo pro ekocido", "published": "2023-02-01 00:00:00", "content_text": "Ekocido, konscia grandskala damaĝo al la medio, estas unu el la krimoj registritaj en la nova krimkodekso, pri kiu la federacia registaro de Belgio atingis interkonsenton fine de 2022. La antaŭa krimkodekso datumas de la 19a jarcento. En la estonteco ĉiu, kiu kaŭzas gravan damaĝon al la medio, alfrontos malliberecajn punojn de 10 ĝis 20 jaroj.\n\n„Ekocido estas krimigita laŭ la franca ekzemplo, ĉar ni kredas, ke oni devas agadi kontraŭ longdaŭra kaj grandskala damaĝo al la medio kaj la planedo”, diris la belga ministro pri justico Vincent van Quickenborne.\n\nJoeri Thijs de la ekologia organizaĵo Greenpeace parolas pri grava paŝo farita. „Nun estos multe pli facile defendi la rajtojn de la naturo en, ekzemple, procesoj”, diras Thijs.\n\nEnd Ecocide Belgium , juna civitana movado maltrankvila pri la ekologia krizo, diras, ke krimigi ekocidon povus fundamente ŝanĝi la manieron, kiel ni traktas nian vivmedion. Ekocido estis ĝis nun farata kun la permeso de la leĝo. Sed se ĝi estas parto de la krima juro, la respondeculoj sentos fortan malinstigon.", "author": "pp", "categories": ["Aktuale", "JURO", "Medio"], "audio_links": null}
{"url": "https://www.monato.be/2023/013264.php?p", "title": "Novaj sunpaneloj sen PFAS", "published": "2023-02-01 00:00:00", "content_text": "La fotovoltaan ĉelon inventis Charles Fritts jam en 1883. Tamen nur ekde la naŭdekaj jaroj de la pasinta jarcento multobliĝis sunpaneloj kun tiaj ĉeloj. La plej grava produktanto estas nun Ĉinio. La sunpaneloj, kiujn oni produktis ĝis nun, estas kunmetaĵoj de vitro, silicio, kupro kaj aluminio. Kaj ĉirkaŭ la panelo troviĝas polimera substanco, kiu bedaŭrinde enhavas iom da perfluoralkilaj kaj polifluoralkilaj substancoj (PFAS), pri kiuj oni suspektas, ke ili damaĝas la sanon, se liberigitaj en la medion.\n\nMalavantaĝo de la unua generacio de sunpaneloj estas, ke ili malfacile povas esti disigitaj en siajn originajn substancojn. Kaj alia malavantaĝo estas, ke la pezo de sunpanelo povas esti tro granda por iuj tegmentoj, tiel ke oni ne povas profiti de la eblo generi tie energion el sunlumo.\n\nOni prognozas ĝis la jaro 2040 kreskon de la uzo de la menciitaj sintezaj polimeraj substancoj ĝis la 3,5-oblo de la nuna produktado. Tio povos kaŭzi problemojn. Kruda petrolo ne estas ĉie kaj ĉiam malmultekosta. Tial oni pensas, ke en 2040 40 % de la plastoj estos bioplastoj. Bioplastoj estas formo de stokado de karbondioksido kaj ne kuntrenas la produktadon de PFAS-substancoj dum industriaj procezoj. Tiuj substancoj estas ĉiam pli kontestataj. Se oni produktas nun sunpanelon, dum la produktado formiĝas ankaŭ karbondioksido, 1425 kg CO 2 /kW p 1 .\n\nKaj kion oni faru pri la sunpaneloj ne plu uzataj? En aliaj sektoroj oni strebas al reuzado de produktoj „de la lulilo ĝis la tombo”. Sed tio ne eblas nun.\n\nTiuj pensoj igis kelkajn nederlandajn teknikistojn kaj medio-fakulojn pensi pri alternativa sunpanelo. Ĝi estu facile disigebla en siajn partojn, kaj la polimeroj estu facile reuzeblaj. La pezo de la sunpanelo estu reduktita, kaj la prezo estu ne multe pli alta ol la nuna. Kaj la CO 2 -eligo dum la produktado estu malpli granda.\n\nTiel, la inĝenieroj de la kompanio Solarge projektis novan specon de sunpanelo. La sunpaneloj de Solarge eligas 100 kg da CO 2 /kW p . La pezo de la panelo estas reduktita al 11 kg anstataŭ la 23 kg de vitra sunpanelo. Kaj, se oni uzas bioplastojn, oni evitas 4 kg da CO 2 por ĉiu kilogramo da plasto. Se oni uzas reuzitan plaston (kiun oni antaŭe kolektis), oni evitas 2 kg da CO 2 por ĉiu kilogramo da plasto. Por la nova sunpanelo la eligo estas 100 kg/kW p (anstataŭ la 1425 kg de ĝis nun konataj sunpaneloj).\n\nEn la sudo de Nederlando kaj en la nordo de Belgio, diversaj fabrikoj kaj laboratorioj estas engaĝitaj en la produktado de la novtipaj sunpaneloj. Fabriko en Weert ekproduktos komence de 2023. Oni intencas produkti 380 MW p da sunpaneloj. Ankaŭ la formo de la paneloj povas ŝanĝiĝi. Ne nur kvadrataj, sed ankaŭ en aliaj formoj, kiuj ekzemple povos rezisti fortajn ventojn. Oni povas adapti la formon al la deziroj de la kliento.\n\nSe la fabriko produktos 1-1,5 milionojn da sunpaneloj jare, ĝi certe povos konkurenci kun alilandaj produktantoj. Por la disvolvo de la projekto la inĝenieroj ricevis subvenciojn de la nederlanda registaro kaj de la Eŭropa Komisiono. Cetere oni planas ankaŭ kombini du tavolojn da fotovoltaaj ĉeloj en diversaj kombinaĵoj, tiel ke la rendimento de la sunĉelo (ĝis nun ĝis 25 %) fariĝos 40 %.\n\nKvankam la fabriko unualoke produktas por grandaj liverantoj de sunpaneloj, jam nun venas multaj petoj de privatuloj, kiuj volas aĉeti tiujn novtipajn sunpanelojn. Oni jam dungis specialan kunlaboranton, kiu okupiĝos pri la informpetoj de privatuloj.", "author": "Bert DE WIT", "categories": ["Aktuale", "ENERGIO", "Medio"], "audio_links": null}
{"url": "https://www.monato.be/2023/013266.php?p", "title": "Ĉesigu tuj la pafadon!", "published": "2023-02-01 00:00:00", "content_text": "Pli ol ok monatojn post la komenciĝo de la milito en Ukrainio, la 5a de novembro 2022 estis memorinda tago por italaj kaj eŭropaj subtenantoj de paco. „Ĉesigu tuj la pafadon!” estis la slogano de la amasa manifestacio, kiu okazis en Romo favore al la postuloj de tuja ĉesigo de la milito en Ukrainio, plena nuklea malarmado kaj tujaj internaciaj diplomatiaj intervenoj rilate al la milito.\n\nKun firma kondamno al la invado kaj al tiuj regadsistemoj, kiuj metas armilojn kaj profiton antaŭ ĉion celantan atingi internacian pacon, pli ol 150 000 homoj trairis Romon ĝis la placo Sankta Johano, kie pluraj politikistoj, asocioj kaj laikaj organizaĵoj esprimis sian subtenon al la ukraina popolo. La amaso de viroj, virinoj, studentoj, laboristoj, junuloj kaj aktivuloj el la tuta civila socio estis la plej granda porpaca manifestacio okazinta dum multaj jaroj en Italio.\n\nLa homoj venis el diversaj asocioj, pacforumoj, volontulaj institucioj, societoj kaj movadoj, kiuj – sen politikaj preferoj – postulis strebojn por atingi interkonsenton ĉesigi la militon kaj la perdadon de homaj vivoj, kies kvanto tagon post tago pligrandiĝas. Laŭ Eŭropa Unio ĝis novembro 2022 pli ol 100 000 personoj estas mortigitaj kaj vunditaj, kune kun 86 000 rusiaj soldatoj, laŭ la taksadoj de la ukraina ministro pri defendo.\n\nLaŭ deklaroj de Rete Italiana Pace e Disarmo (Itala Reto pri Paco kaj Malarmado) 1 tiun ĉi militon „ni devas tuj ĉesigi. Ne plu estu suferoj. Italio, Eŭropa Unio, la membroŝtatoj kaj Unuiĝintaj Nacioj devas surpreni la respondecon de intertraktado”.\n\nTiu movado klare pruvas la italan senton pri la milito: 53,2 % de la italoj nuntempe estas kontraŭaj al la daŭrigo de la milito kaj al la sendado de armiloj. Pro tio la manifestacio fariĝis postula platformo, por ke la institucioj konsideru la proponojn rilate al diplomatia solvo kaj al la sufero de la ukraina popolo, kaj kontraŭ la pliiĝo de la militelspezoj en Italio kaj en Eŭropo.\n\nOkazis manifestacioj ankaŭ en 100 aliaj italaj urboj. Notinda kvanto da partoprenantoj venis el la Eŭropa Parlamento en Strasburgo, kie 17 italaj parlamentanoj redaktis dokumenton subtene al la temoj de la movado. „Ni estas konvinkitaj, ke estas necesa pli granda ĉefrolado de Eŭropa Unio por atingi solvojn, kaj pro tio ni do venos surstraten kaj el ĉi tiu placo aŭdigos nian voĉon al la eŭropa parlamento”, asertis la deputitoj.\n\n„La konkurenca logiko de la ekonomia merkato estas nur antaŭaĵo de tiu antagonismo inter venkintoj kaj venkitoj, inter agresintoj kaj agresitoj, kiun oni nomas milito”, diris la pastro Luigi Ciotti, renoma itala presbitero, aktivulo kaj fondinto de Asocio Libera , kiu de la jaro 1995 okupiĝas pri la defendo de rajtoj, socia egaleco kaj justeco kontraŭ organizita krimado kaj subaĉetado.\n\nEn la placo Sankta Johano multaj aliaj famuloj aliĝis al la manifestacio, kies rolantoj eniĝis en la koncentriĝon organizitan de la anoj de Europe for Peace (Eŭropo por paco), kies deklaro alvokas al interkonsento. Ĝi priraportas ankaŭ la kontraŭdirojn ekzistantajn en ekonomia kaj politika sistemo, kiuj estigas bazojn por militoj en la tuta mondo kaj maljustecon.\n\nEn la diverseca etoso, kiu regas en ĉiuj spacoj de la itala socio, la tuta tago estis plena de esprimoj favoraj al novaj agadlinioj por alfronti la gravajn temojn de nia jarcento – kiel la rilatoj inter malriĉeco, rajtoj kaj milito –, proponi ŝanĝojn en la politikoj pri internacia kunlaborado kaj ankaŭ atingi, ke Ukrainio ne plu estu batalkampo en la koro de Eŭropo.", "author": "Tommaso MELACOTTE", "categories": ["Aktuale", "MILITO EN UKRAINIO", "Moderna vivo"], "audio_links": null}
{"url": "https://www.monato.be/2023/013271.php?p", "title": "Leteroj el Moskvo", "published": "2023-02-01 00:00:00", "content_text": "Antaŭ ĝuste unu jaro rusaj oficistoj ellaboris novajn entombignormojn. La novaĵo estis tiam tre sensacia, ĉar la nova regularo enhavis ankaŭ indikojn pri la normoj por entombigoj en pactempo kaj milita tempo kaj regularoj por amastomboj estis evoluigitaj. Krome oni ellaboris apartajn normojn por la entombigoj de personoj, kiuj mortis pro radioaktiveco.\n\nAntaŭ unu jaro neniu povis kredi je amastomboj pro nukleaj atakoj. Tiam oni ridis pri tiu temo. Tamen, kiel evidentiĝas nun, jam en novembro de 2021 Rusio planis atakon kaj antaŭvidis grandan nombron da viktimoj, ankaŭ pro radiado.\n\nLa nuna ideo de mobilizado estas ligi absolute ĉiujn loĝantojn al malamo al Ukrainio kaj la mondo. La procezo daŭras, laŭ mia opinio, sufiĉe sukcese. Ĉe ĉiuj kvin televidkanaloj, el diversaj anguloj, oni instigas al malamo al la mondo, precipe al Usono, Ukrainio, Anglio kaj Japanio (jes, ankaŭ Japanio estas en ĉi tiu listo pro la Kurilaj Insuloj kaj aliaj kialoj 1 ). Oni aŭdas ĉiajn kuraĝigojn kaj amasan subtenon al la milito, dum ekzemploj de rezisto kaj protesto estas kaŝitaj, subpremitaj.\n\nLa mobilizitaj viroj havas la iluzion, ke ili estas multaj, ke ekzistas miliono da ili, kiuj volas batali, kaj ke per tia amaso ili dispremos iun ajn. Komence ili timas iri al la fronto, sed ĝis ili alvenos tien, ili vidos milojn da samaj viroj vestitaj en kamuflaĵo kun maŝinpafiloj, tankoj, pafiloj, kaj se ilia analiza pensado ne estas evoluigita, ili ne plu timas.\n\nKonato mia, viro, kun vasta milita sperto, skribis, ke li interparolis en la armea registra kaj enlistiga oficejo. Se li ne mem iros al la fronto, ili sendos lian studentan filon. „Mi iros,” li skribis. Mi demandis, kial li estas tiel certa kaj ĉu en la lando de mensoguloj lia filo ne estos prenita post li. Li ne respondis.\n\nVirino, 60-jara, instruisto pri sporto: „Hodiaŭ, alia viro en nia familio prepariĝas por foriri.” – Mi: „Kia hororo, haltigu lin pro lia vivo kaj konscienco!” – Ŝi: „La honoro de oficiro ne permesos al li kaŝiĝi en la arbustoj, li batalos!” – Mi: „La honoro de oficiro estas ne mortigi civilulojn en alia lando!” Ankaŭ ŝi haltigis la korespondadon.\n\n50-jara konatino mia skribis: „Por esti objektiva vi devas viziti Ukrainion. Ili malamas nin ĉiujn kaj volas detrui nin. Mi estis tie antaŭ multaj jaroj, mi estis tie kaj mi konas ilian agreseman sintenon.”\n\nMiaj interparolantoj en Rusio ofte timas longe pensi, dubi. „Rusio kaj via familio en Ukrainio estas en danĝero”, jen la ĉefaj vortoj de ili, negrave ĉu tio kongruas kun la vero aŭ ne. Sed kiaj pruvoj estas de usona kaj ukraina agreso kontraŭ Rusio? (Krom tiuj prezentitaj en ŝtate regataj rusaj televidkanaloj.) Kion signifas „Usono batalas sur la teritorio de Ukrainio kaj mortigas ukrainojn”? Kiel precize ĉi tio manifestiĝas, kaj kiom da ukrainoj mortis pro la agoj de usonaj soldatoj, kaj kiom pro tiuj de la rusoj? Kaj kion faris kaj faras rusaj trupoj sur la teritorio de najbara ŝtato?\n\nKiun rajton havas ordinaraj rusoj juĝi, kio okazas en alia lando, kaj subteni decidon pri la senigo de vivo de al ili nekonataj fremduloj, apogante sin nur sur unuflankaj informoj? Kiel ili respondecas pri siaj eraroj? Kiel ili pagos por sia erara opinio?\n\nIuj ĵus amase dissendis novaĵon pri sekretaj ukrainaj biologiaj laboratorioj, en kiuj estas evoluigita veneno, kiu mortigas nur rusajn homojn. Mi akre riproĉis kelkajn el tiuj ĉi stultuloj, kaj ili eksilentis, sed ju pli stulta kaj monstra la akuzo, des pli ĝi populariĝas inter homoj, kiuj ne estas pretaj pensi. Kaj estas multaj el ili, tro multaj.\n\nMi demandis kelkajn samlandanojn, kial la plej patriota propagandisto Vladmir Solovjov ricevas grandegan salajron pro sia televida laboro kaj havas plurajn grandegajn feridomojn ĉe la itala lago Como. Kaj tiam miaj plej bonaj interparolantoj necerte deklaras, ke „eble li bezonas ripozi”.\n\nKial Putin kaj liaj ministroj, kiuj tiel impete defendas Rusion, investis miliardojn da dolaroj el la vendo de rusa petrolo ne en hospitaloj, ne en lernejoj, vojoj, malriĉuloj, sed en siaj daĉoj, aŭtoj, aviadiloj, geamantoj kaj infanoj (kiuj ĉiuj ne loĝas en Rusio). Ĉiuj rusoj konas la grandecon de burokratiaj kortegoj, ili konas la salajrojn de deputitoj kaj la malnoblan sintenon al ordinaraj homoj. Ĉiuj rusianoj jam estis en ĉifonaj malsanulejoj. Ĉiuj scias, kiom multekoste estas sendi infanon al lernejo, kaj ke eĉ veteranoj de la Granda Patriota Milito ricevas magran suplementon al eta pensio.\n\nĈiuj scias ĉi tion. Kaj kiam mi demandas, kiel okazis, ke la samaj homoj regas dum 20 jaroj, kaj estas miliardoj da dolaroj por subaĉetaĵoj kaj militoj, sed ne por traktado de infanoj kaj digna maljuneco por maljunuloj, miaj interparolantoj eble ekpensas. Sed ili ne ĉesas esti subtenantoj de la milito ...", "author": "A. A.", "categories": ["Aktuale", "TAGLIBRO DE L' MILITO"], "audio_links": null}
{"url": "https://www.monato.be/2023/013272.php?p", "title": "Ĉu televido prosperas kaj fiaskas?", "published": "2023-02-01 00:00:00", "content_text": "La rusia invado en Ukrainio multe ŝanĝis la vivon de rusianoj mem, precipe se ili ne favoras al la politiko de sia prezidanto Vladimir Putin. Multaj opoziciuloj estis enskribitaj en la liston de tiel nomataj „eksterlandaj agentoj”.\n\nEn 2008 en Moskvo startis sendependa televidkanalo „Pluvo” (ruse Doĵd , angle TV Rain ), kiu en siaj programoj traktas agadon de la rusia opozicio kaj la protestojn okazantajn en la lando. En 2020 ankaŭ ĝi aperis en la rusia listo de „eksterlandaj agentoj”, kaj post la rusa invado al Ukrainio, en marto 2022 ĝi ĉesigis sian agadon en Rusio. Tiumomente ĉiuj ĉefaj sendependaj amaskomunikiloj en Rusio fermiĝis pro subpremaj registaraj agoj. Ankaŭ la opozicio signife reduktiĝis en la lando, ĉar multaj estis devigitaj fuĝi eksterlanden aŭ estis malliberigitaj. Laŭleĝe, disvastigo de malfavoraj informoj kontraŭ la rusa armeo povus kaŭzi punon – ĝis 15 jaroj en malliberejo.\n\nLa televidstacio „Pluvo” translokiĝis al la najbara Latvio kaj komencis tie elsendi en julio 2022.\n\nKomence de septembro el Latvio venis neatendita novaĵo: Konsilio de Latva Nacia Elektronika Amaskomunikilaro (NEPLP) iniciatis la aferon de administra miskonduto kontraŭ la sendependa rusa televidstacio „Pluvo”, kiu havas latvan licencon.\n\nLa malkontenton de latvaj aŭtoritatuloj kaŭzis la fakto, ke en la programero „Ĉi tie kaj nun” (ruse: „Zdes i sejĉas”) la programprezentisto Aleksej Korosteljov lanĉis instigon proponi informojn pri servokondiĉoj de rusiaj soldatoj kaj esprimis esperon, ke la televidkanalo povos helpi plurajn soldatojn, ekzemple, disponigante „ekipaĵon kaj esencajn necesaĵojn ĉe la fronto”. La estro de la latva instanco, Ivars Āboliņš, indikis, ke tio estas afero de nacia sekureco de Latvio, kiu estos solvita laŭ la leĝo. Tiu fakto povus esti la tria serioza malobservo, kiun „Pluvo” faris dum la lastaj monatoj. Āboliņš aldonis, ke pro tri gravaj malobservoj de latvaj amaskomunikilaj reguloj la konsilio povas nuligi la elsendlicencon por la rusa televido.\n\nTiĥon Dzjadko, ĉefredaktoro de „Pluvo”, klarigis en Twitter , ke la televidkanalo ne okupiĝas pri liverado de helpo al la rusa armeo kaj ke la vidpunkto de la prezentisto estas misinterpretita. La vera intenco, laŭ Dzjadko, ne estis zorgi pri helpo al la rusa armeo, sed kolekti informojn pri la krimoj de la rusia registaro kaj la armeo. Baldaŭ la ĵurnalistino Jekaterina Kotrikadze deklaris en la programo „Ĉi tie kaj nun”, ke „Pluvo” decidis maldungi la televidan prezentiston Korosteljov, kiu parolis pri subteno de la rusa armeo.\n\nRezulte NEPLP monpunis je 10 000 eŭroj la televidstacion, kiu nuntempe estas bazita en la latva ĉefurbo Rigo, pro tio, ke la programoj ne estas tradukitaj en la latvan, Krimeo estis prezentita sur mapo kiel parto de la rusia teritorio, kaj unu televida programestro nomis la rusan armeon „nia armeo” kaj eble esprimis subtenon al ĝi. Konklude, Latvio decidis nuligi la licencon de la sendependa rusa televidkanalo, klarigante, ke tiu decido estas farita post taksado de la malobservoj.\n\nLa ĉefredaktoro Dzjadko reage diris, ke oni ankoraŭ pripensas, ĉu apelacii kontraŭ la nuligo de la licenco, ĉar „Pluvo”, dum la elsenda malpermeso validos en Latvio, ne estos videbla ankaŭ en aliaj landoj de Eŭropa Unio.\n\nLa ministro pri internaj aferoj Kristaps Eklons enmetis Korosteljov en la tiel nomatan nigran liston. Laŭ ĉi tiu decido, la ĵurnalisto ne rajtas eniri la teritorion de Latvio. Li loĝas en Kartvelio kaj ne havas latvan vizon aŭ loĝpermeson, do la aŭtoritatoj ne povas procesi lin.\n\nLa estro de la Latva Oficejo pri Civitaneco kaj Migraj Aferoj, Maira Rose, diris, ke „Pluvo” devas klarigi, kion faros ĝiaj dungitoj, kiuj estas en la lando kun laborvizoj, post kiam la kanalo estas senigita de sia elsenda licenco. Ŝi aldonis, ke perdo de elsenda licenco ne signifas, ke la dungitoj de televidkanalo havantaj vizojn perdis la rajton resti en Latvio.\n\nPost kiam Latvio decidis nuligi la licencon de la sendependa rusa televidkanalo „Pluvo”, la publiko dividiĝis en plurajn tendarojn.\n\n„La nekomprenebla kaj maltrankviliga” decido nuligi la licencon de la sendependa rusa televidkanalo „Pluvo” funkcianta ekzile en Latvio estas malinda je eŭropa lando, kiu defendas gazetaran liberecon, diris la internacia grupo pri rajtoj de amaskomunikiloj „Raportistoj sen landlimoj” (RSF).\n\n„Ĉi tiu cenzuro de sendependa rusa amaskomunikilaro subfosas klopodojn kontraŭbatali kremlan propagandon, kiu estas unu el la celoj de la latva registaro”, diris la estrino de la Orient-Eŭropa kaj Centr-Azia fako de RSF Jeanne Cavelier. „Se ĉi tiu decido rilatis al la zorgoj de la Ŝtata Sekureca Servo pri ‚minacoj al la nacia sekureco kaj publika ordo’, kiel dirite en la oficiala deklaro de la latva instanco, la prizorganto devas klare prezenti la kialojn”, ŝi emfazis.\n\nFama iama rusia televida ĵurnalisto, kiu loĝas en Ukrainio de pli ol dek kvin jaroj, kaj kiu post la milito komencis dissendi siajn proprajn programojn en Interreto, Jevgenij Kiselov, komentante la skandalajn komentojn de la ĵurnalisto de „Pluvo”, diris, ke tiu ĉi evento elstarigas la fundamentan problemon de la rusiaj opoziciaj ĵurnalismo kaj socio, kaj de politikistoj kontraŭstarantaj al la politiko de Kremlo: „Kiuj ni estas ĉi-momente? Kiucele ni laboras? Ili bezonas solvi la problemon de memidentigo. En tia situacio, kiam Rusio provokas freneze brutalan, malhumanan, sangan militon kontraŭ Ukrainio, Rusio povas kuraĝe esti nomata la agresa lando. Ja malobee al multaj internaciaj interkonsentoj, ĝi faras ne nur militajn krimojn, sed ankaŭ balaas ukrainajn urbojn kaj vilaĝojn de la tersurfaco. Tial rusianoj, kiuj troviĝas ekzile en Eŭropo aŭ aliaj landoj, aŭ kiuj ne povas forlasi Rusion, devas tamen sendube decidi, ĉu ili estas subtenantoj de Ukrainio, ĉu ili volas, ke Vladimir Putin malvenku ĉi tiun militon, aŭ ĉu ili provas sidi sur du seĝoj samtempe – kvazaŭ ĉio, kion Putin faras, estus malĝusta, sed aliflanke estas domaĝe pro niaj mobilizitaj junuloj.”\n\nKiselov estas ankaŭ konvinkita, ke rusiaj ĵurnalistoj nuntempe havas nek profesian nek moralan rajton disvastigi senhontajn mensogojn kaj propagandon kiel supozeble objektivan informon. Laŭ Kiselov tio estas io krima. Li aldonis, ke se juĝi laŭ tio, kion parolis programprezentisto, eblas konkludi, ke tiu ne havas pozicion pri la milito en Ukrainio, ke tiu ne havas moralajn valorojn por taksi tiujn rusojn, kiuj militas, kaj ke estas absolute neniu maniero por pravigi ilin. „Eble hejme en la kuirejo, oni povas kompati ilin kiel homojn, eble eĉ silente forviŝi larmon, sed publike peti kompaton por ili estas simple terure”, li aldonis.\n\n„Mi estis, estas kaj estos spektanto de ‚Pluvo’. Ĉi tiu kanalo nenie malaperis kaj daŭrigas sian laboron, nur la licenco por televidelsendo estas nuligita de ĝi, sed ĝi havas la eblon elsendi siajn programojn en la jutuba socia reto, al kiu ĝin puŝis la rusia registaro unuflanke kaj Latvio aliflanke”, parolis Vitalij Manskij, rusia dokumentfilmisto, ekde la okupado de Krimeo fare de Rusio en 2014 loĝanta en Latvio. Li opinias, ke la latvaj aŭtoritatoj faris eraron, retirante la licencon de „Pluvo”, kvankam formale tiaj kialoj ekzistis.\n\n„La montrata mapo de Eŭropo, kie Krimeo estas parto de Rusio, estas nur teknika eraro. Kaj la komento de Korosteljov pri la bezono helpi la rusiajn soldatojn batalantajn en Ukrainio kategorie ne rilatas al la pozicio de la kanalo, ĉar ‚Pluvo’ pruvas al siaj spektantoj ĉiutage per fortaj argumentoj, ke la milito en Ukrainio estas krimo de Rusia Federacio, kaj homoj, kiuj iras al Ukrainio por batali, estas krimuloj. Eble tiu prezentisto estis laca, eble li malsatis, eble li sentis sin malbone, kaj pro tio li konfuziĝis inter siaj vortoj. La televido forigis tiun komenton en sia platformo eĉ antaŭ prezento de riproĉoj. Krome, la ĵurnalisto estas maldungita, malgraŭ tio, ke li laboris en televido naŭ jarojn kaj estis plurfoje arestita fare de la rusiaj aŭtoritatoj”, aldonis la dokumentfilmisto.\n\nAnkaŭ Rasa Juknevičienė, konservativa membro de la Eŭropa Parlamento (EP) ekdubis pri la decido de la latvaj aŭtoritatuloj: „Mi ne certas, ke la solvo estas bona. Jes, eraroj estas faritaj. Ĉu konscie, mi ne entreprenas decidi. Tamen ili devas atingi ne la latvan aŭ litovan publikon, sed la rusan. Kaj ne ĉiujn rusojn, ne tiujn, kiuj kondamnas la militon, sed tiujn, kiuj estas tie. Jes, multaj ne komprenos mian vidpunkton, sed mi provas pensi pri la estonteco, kiam Ukrainio venkos. Pri tiu Rusio, kiun devos krei la homoj de ‚Pluvo’, la homoj, kiuj ĝin rigardas kaj aŭskultas. Kia estos ilia memoro, kia estos ilia rilato kun ni?”", "author": "LAST", "categories": ["Aktuale", "BALTIO", "Politiko"], "audio_links": null}
{"url": "https://www.monato.be/2023/013273.php?p", "title": "Fanatikula voĉdonado", "published": "2023-02-01 00:00:00", "content_text": "En Brazilo okazis la plej konkura baloto en ĝia historio: inter la kandidatoj estis malpli ol du procentoj. Dum la elekto-procezo pluraj elementoj intermiksiĝis kaj boligis la temperamenton de la brazilanoj. En unu flanko estis prezidanto Jair Bolsonaro, kiu batalis por daŭre konservi la potencon kaj eviti la riskon esti malliberigita pro la krimoj praktikataj dum li estis prezidanto, kaj en la alia flanko estis Lula, eks-malliberigito, kiu asertis sian honestecon kaj vidis la reakiron de la potenco kiel manieron por glore triumfi post la – laŭ li – maljusta enkarcerigo.\n\nLaŭ kliŝo, brazilanoj estas ardaj amantoj de futbalo. Eĉ se fojfoje malvera, tio enhavas iom da pravo. Historie, futbalo havis kaj havas grandan rolon en la lando. Ekzemple dum la ludoj por la monda pokalo en 2014, kiam okazis la plej impresa malvenko de la brazila nacia teamo, ankaŭ pli intensiĝis la ĝenerala malaprobo al la registaro de la tiama prezidanto, Dilma Roussef, kiu estis elpostenigita en 2016. Simile, en 1970, kiam Brazilo konkeris sian trian mondpokalan stelon, la militista reĝimo, kiu regis la landon, havis sian plej bonan periodon, kaj malgraŭ la intensaj persekutoj okazigitaj kontraŭ la popolo, post la venko de Brazilo en Meksiko, tiu reĝimo havis fazon nomatan „lunmielo”.\n\nAnkaŭ en la ĉi-jara baloto evidentis la rolo de futbalo. Ludantoj kiel Neymar kaj Romario – nuntempa kaj eksa ĉampionoj el la brazila nacia teamo, propagandis favore al Bolsonaro. Casagrande kaj Raí – eksaj ludantoj de la brazila nacia teamo – fervore argumentis favore al Lula. En tiu ludo de apogoj, la popolo agitiĝis aplaŭdante tiun aŭ kritikante tiun alian. Kiel en iu tradicia matĉo, la popolo surmetis la ĉemizon de sia teamo: Apogantoj de Bolsonaro alproprigis la oficialan T-ĉemizon de la brazila teamo, dum la apogantoj de Lula vestis sin per ruĝa koloro. En la stratoj oni facile identigis la „oponantojn”.\n\nEn futbalo ne ekzistas ia rezona motivo praviganta, kial unu homo decidas apogi tiun aŭ alian teamon. Foje tio estas pro familia tradicio, foje pro neklara decido, tamen neniam rezulte de iu profunda analizo. Tio okazas ankaŭ en politiko.\n\nFutbalo ne estas sinonimo de malpaco, tamen, kiam ĝi ne estas sane administrata, la sentoj de la amasoj spektantaj la matĉojn povas pasiiĝi kaj okazigi bedaŭrindajn situaciojn: rasismo kaj perforto inter fanatikuloj aŭ/kaj ludantoj estas nur unu el ili. Kio kontribuis por ke tia malpaca etoso regu en la lando? Antaŭ ĉio gravas konscii, ke ne ekzistas simplaj respondoj por kompleksaj demandoj. Konsiderinte tion, oni povas aserti, ke Bolsonaro estis la ĉefa antaŭeniganto de tia pasia konduto dum la balotoj.\n\nDum tiu periodo, Bolsonaro strebis renversi la malfavorajn rezultojn de la opiniosondadoj kaj ekscitis la pasion de siaj apogantoj, argumentante ke, se Lula venkos la baloton, Brazilo estos ekregata de komunistoj, kaj la libereco de la popolo estos perdita. Ankaŭ kiel parton de tiu strategio, Bolsonaro uzis sekretan financan fonduson por aĉeti la voĉojn de deputitoj, por ke ili apogu liajn projektojn: tiel kelkajn monatojn antaŭ la balotoj li sukcesis aprobigi stipendion por helpi malriĉajn familiojn. Tio forte influis la popolan opinion pri lia registaro, tial la takso pri Bolsonaro pliboniĝis kaj helpis lin akiri pliajn voĉojn.\n\nMenciindas ankaŭ religia aspekto. Por pasiigi la politikan diskuton, Bolsonaro kriis al la popolo, ke Lula estas favora al abortigo (tabua temo en Brazilo) kaj apogas gejemajn politikojn. Tiel oni sukcesis timigi la homojn kaj mobilizi religiemulojn por batali kontraŭ la Laborista Partio.\n\nEn tia scenaro ne ekzistis spaco por dialogo pri temoj gravaj por la brazila socio. Ekonomio, mediprotektado, internaciaj rilatoj ktp estis tute flanke lasitaj pro la „kristanaj temoj”, kiuj tre dividis la opiniojn kaj forte influis la rezulton.\n\nEĉ post la „fina fajfo” la ludado daŭras en la brazila etoso: parto de la apogantoj de Bolsonaro ne akceptis la rezulton de la voĉdono, decidis bloki ŝoseojn kaj petis „militistan intervenon”, ĉar, laŭ ili, la balotoj ne estis justaj. Tia konduto simile okazas post futbalmatĉoj, kiam, fojfoje, malvenkintoj surstratiĝas kaj agresas la apogantojn de la venkintoj, ĉar ili juĝas la ludadon ne bone regita de la arbitracianto.", "author": "Marcionilo VASCONCELOS", "categories": ["Aktuale", "#LULA2022", "Politiko"], "audio_links": null}
{"url": "https://www.monato.be/2023/012931.php?p", "title": "Pupteatro beletra, unuvoĉa", "published": "2023-03-01 00:00:00", "content_text": "Mi legis diversajn Esperanto-verkojn. Iuj estis profesinivelaj (Spomenka Štimec, Cezaro Rossetti), aliaj baraktis ĉe nivelo de facila unufoja legaĵo (István Nemere, Friedrich Wilhelm Ellersiek). Sed ĉi-foje mi povas imagi nek leganton, nek eldonanton de la verko, kiun mi tenas en la manoj.\n\nKio ĝi estas? „Opuntioj” estas leter-romano – ĝenro populara en la 18a jarcento, kiam verkistoj uzis ĝin por pli detale esplori sentojn kaj pensojn de siaj herooj kaj samtempe prezenti proprajn ideojn, ofte en formo pli aŭ malpli edifa. La epoko de Klerismo entuziasmigis per pluraj malkovroj, ŝajnis ke la homo trovis vojon al feliĉo kaj prospero kaj necesas nur reagordi la mondon surbaze de racio kaj forlasi malnovajn superstiĉojn kiel religio kaj patriarkeca moralo.\n\nLa aŭtoro pruntis ne nur la formon, sed grandparte ankaŭ la tonon de tiu epoko. La verko komenciĝas laŭ tre naiva maniero – iu ulo promenas tra Parizo, laŭdante ĝin per kliŝaj epitetoj, kaj subite aŭdas sonon de saksofono. Kion li faras? Kompreneble li tuj direktiĝas al la loĝejo, de kie fluas tiuj ĉi sonoj por trovi tie klasikan paron – maljunan blindulon kaj lian nepon-muzikiston.\n\nInterŝanĝinte patosajn frazojn la novaj konatoj tuj amikiĝas, la nepo eligas keston kun malnovaj leteroj iam senditaj al la blindulo kaj laŭ lia peto komencas voĉlegi ilin al la nova amikaro. Tiu legado daŭras la tutan libron, nur foje interrompate per mallongaj rimarkoj de la ĉeestantoj.\n\nLeteroj venas de malnovaj amikoj de la blindulo – lia kolegino Lola, ŝia edzo Ramon kaj kelkaj aliaj personoj. En ĉiu letero ili rakontas pri okazintaĵoj de sia insulo Bonveno, situanta ie inter Afriko kaj Eŭropo. La eventoj estas apenaŭ rimarkindaj, pli ĝuste – tipaj por etaj komunumoj, kiuj malmulte komunikiĝas kun la ekstera mondo. La loka socio estas dividita en du partiojn kaj du paroĥajn grupojn, kiuj senĉese kverelas. Ramon kaj Lola krome kverelas ankaŭ kontraŭ Peppini kaj Nina, kun kiuj ili tamen finfine repaciĝas.\n\nEn lastaj paĝoj de la romano Nina eĉ venas al la Domo por Maljunuloj, establita de Ramon kaj proponas al ĝi ĉekon kun granda sumo, sed tuj falas trafite de nekonata pafanto. Fine ni vidas en la menciita domo marmorajn opuntiojn, kiuj memorigas al ni pri la vivaj opuntioj kuŝantaj en Parizo surtable antaŭ la blindulo, danke al kiu ni ekkonis tiun ĉi historion.\n\nMi ne estas fakulo pri literaturo, sed legis sufiĉe da beletraĵoj por ellabori guston pri bona literaturo. Ĉi-foje mia gusto protestas kaj rifuzas konsumi la proponitan pladon.\n\nMi ne povas diri, ke la frazoj estas kriplaj kaj la aŭtoro ne scias verki tekstojn – male, li sufiĉe bone scias triki longajn vortkombinojn, ne perdiĝas en parolturnoj kaj lerte plektas historiojn. La problemo estas ke, same kiel multaj amatoraj verkistoj, li malsukcesis krei vivan mondon enloĝatan de vivaj roluloj.\n\nTasko de verkisto estas krei universon, kiu vivos per propraj reguloj, kvazaŭ sen lia enmiksiĝo. Li devas esti kiel Zamenhof, kiu nomis sin ne kreinto, sed nura iniciatinto de Esperanto. Enspiru la vivon en viajn rolulojn kaj lasu ilin vivi memstare. Pri tio ĉi la aŭtoro komplete malsukcesis. Lia verko aspektas kiel pupteatro, sur kies scenejo aperas kaj malaperas kartonaj pupoj. Ili svingas la manojn kaj piedojn kaj ion parolas, sed ni klare vidas la pupgvidiston, kiu kondukas ilin per la ŝnuroj kaj aŭdas lian voĉon, preskaŭ ne ŝanĝitan.\n\nPor pli bone komprenigi tion mi prezentu kvar pecojn de la teksto, kiuj apartenas al kvar malsamaj personoj.\n\n„Tie, en publika korto, aŭdiĝas saksofona sonado, kiu nepre atentigas vin por halti, por pli bone aŭdi de kie ĝi venas. Ŝajnas ke ĝia soniganto bone ĝin regas. Ne makabraĵo, kiun kelkfoje muzikistoj provas proponi, eble intence por nin ĝeni; male ĝi proponas vivantan sonadon, ĝojigantan kaj ridetigantan, atentante longe spirigi nin, samkiel io subite movas nin, aŭ samkiel, ni diru, oni troviĝas surmare, kaj sentas sin sufoki [tiele] 1 per tiuj ondoj de freŝa kaj viviga aero.”\n\n„Nu, mi parolas pri opuntioj. La festo de Sankta Laŭrenco estas la ĝusta tempo de opuntio-apero. Hodiaŭ ĉi tiuj sur la tablo malgrasiĝis, kiel mi. Ili kaj mi similas, ĉi tie, malproksime de mia patrolando. Sed por mi ili kunportas trafan signifon, pro siaj ekstero kaj interno. Ekstere ili estas malglataj, krudaj, sed interne ili estas tre bongustaj. Ne estimu ilin nur laŭ ilia sekeco sed imagu ilin freŝaj. Jen similaĵo: por atingi la kernon de io, oni devas suferi, subiĝante tion [tiele], kio vin atakus ĉiumomente.”\n\n„Amiko, ĉi tie vi enkondukis nin en la regnon de filozofio. Ni alvenis por iom gustumi la dolĉecon de la saksofon-sonado, dum vi subite ŝanĝis la etoson, lulante nin en alian artisman paradizon. Jes ja, ĉio havas siajn belecon kaj malbelecon. La vivo formiĝas el du vizaĝoj kiel tiuj de simpla moneto. Ĉu ne, amiko?”\n\n„Priparolante min, ĉu vi scias kie mi troviĝis antaŭ kelkaj tagoj? En boato iom malproksime de la bordo, mirigante la belecon [tiele] de la profunda silento, ĉirkaŭanta min, kiel ĉirkaŭvolvitan bebon. Mi sentis min kaj duonfeliĉa kaj duonmalĝoja. Ĉar mi memoris pri unu el niaj renkontiĝoj.”\n\nĈu vi rimarkis la diferencon? Mi ne sukcesis trovi ĝin. Ŝajnas, ke ĉion ĉi diras unu persono, eĉ voĉnuancoj ne diferencigeblas. Tamen, se kredi al la romano, la unua fragmento estas voĉo de la aŭtoro, la dua apartenas al la maljuna blindulo, la tria al lia hazarda gasto kaj la kvara al la juna Lola. Mi certas, ke se oni hazarde intermiksus la heroojn kaj iliajn parolojn, neniu rimarkus tion. Fakte ni aŭdas nur unu voĉon – tiun de la aŭtoro. Ĝi povus esti saĝa, emociplena aŭ originala, tamen la kartona pupteatro anstataŭ la viva mondo ne estas tio kion oni atendas de romano, aperinta en la 21a jarcento.\n\nSame artefarita aspektas enigo de Esperanto en la intrigon – unu el la plej ŝatataj trukoj de Esperanto-verkistoj. En p. 74 Lola sciigas, ke ŝi aliĝis al Esperanto-klubo kaj rakontas pri la Lingvo Internacia – per kliŝaj, banalaj frazoj: facileco, neŭtraleco ktp. Feliĉe poste Esperanto malaperas por reaperi nur en p. 205, kie la prezidanto de Bonveno kun miro vidas dulingvan ŝildon sur la Domo por Maljunuloj. Informite, ke la unua vorto estas en Esperanto, li mirinde sukcese legas „Ĉielarko”, plian fojon montrante, ke Esperanto estas tiom facila, ke oni povas legi ĝiajn vortojn eĉ sen koni specifajn literojn de la Esperanto-alfabeto.\n\nEn tiaj momentoj en la 18a jarcento kleraj sinjoroj, venintaj al publika legado, svingis la ĉapelon kaj sentimentalaj sinjorinoj viŝis la kortuŝajn larmojn. Mi povas nur levi la manojn.\n\nLa lingvaĵo de la romano, tradukita de la aŭtoro el la malta lingvo, estas ... perfektiginda. Ofte senteblas influo de la originala lingvo, pro kio aperas eraraj vortformoj kaj kriplaj frazoj. Mi donos nur kelkajn ekzemplojn:\n\n„Li ridetas kun sia kvazaŭjunula voĉo” (p. 12), „li portas blankecan haŭton” (12), „moneto” (13), „mi perdis mian vidon” (14), „post farmaciaĵalpreno kaj post operacio-subiĝo” (14), „Katald priatentas por ne subiĝi kion li ja subiĝis antaŭ kelkaj jaroj” (18), „ek-troa”, „mi ne dormis partoprenante longdaŭran nasko-sperton en hospitalo” (22), „Matilde estas pli liberala ol sia frato” (23), „ŝi povus elrigardi pli bela” (60), „membroloĝanto de Bonveno” (114), „ĝojoza marŝo” (128), „Omar demandis sian nepon Horace, se ili ambaŭ iam ricevis ion pri Lola” (131), „Italujo ... ekde longe ne subiĝis tian okazintaĵon” (135), „lia ringo glisis en sia mano” (154), „mi ellevis la dekstran brakon” (168).\n\nLa aŭtoro jen forgesas akuzativon, jen metas ĝin nenecese. Li ofte konfuzas li kaj si . Fojfoje li uzas li/ŝi anstataŭ ĝi – ekzemple rilate eklezion (24). Evidente sub influo de sia denaska lingvo, li majuskligas plurajn vortojn, kiuj certe ne bezonas tion – Opero, Profesoro, Psikologio, Rektoro, Fenomenologio. Unuvorte, la teksto bezonas seriozan lingvan poluradon kaj povas servi kiel ekzemplo de tio, kio okazas, kiam oni neglektas provlegadon.\n\nLa eldonaĵo mem estas bona. Blanka papero, ĉarma kovrilo, simpla sed nemalbona tiparo, kovrilo mola sed la paĝoj bone intergluitaj. Tajperaroj ne multas, kvankam la unua renkonteblas jam en p. 5 – en enkonduko de la aŭtoro aperas „Esper-anto”. Enpaĝigo kelkfoje lamas kaj alineoj transsaltas malregule, sed tio maloftas kaj ne tro ĝenas.\n\nResume mi povas diri, ke tiu ĉi libro evidente eniros la historion de Esperanto-literaturo kaj estos menciata en venontaj rilataj studaĵoj, sed nur danke al tio, ke temas pri malofta (unika?) speco de Esperanto-beletraĵo kreita en Malto. Aliajn kialojn mi ne povas imagi.", "author": "Stanislavo BELOV", "categories": ["Aktuale", "Leteroj longaj, edifaj, tedaj"], "audio_links": null}
{"url": "https://www.monato.be/2023/013126.php?p", "title": "Tragedia rakonto", "published": "2023-03-01 00:00:00", "content_text": "Danke al filmoj, ni ĉiuj konas la rakonton pri Frankenŝtajno 1 . Se oni legas la originalan romanon, oni malkovras, ke oni ne konas la rakonton tiel bone, kiel oni supozis. Ĝi ne estas horor-rakonto, sed fakte tre morala kaj tragedia. Finfine oni kompatas la monstron, malgraŭ liaj teruraj krimoj, kaj ne abomenas, sed almenaŭ komprenas lin.\n\nFrankenŝtajno ne estas la nomo de la monstro, sed de la homo, kiu kreis lin, Viktor Frankenŝtajno. La monstro fakte neniam ricevas de sia kreinto nomon, kaj dum la daŭro de la romano li nomiĝas nur „la monstro”, „la demono” kaj simile. Tio estas signifa, ĉar kreinte vivantan, pensokapablan estulon, Frankenŝtajno neniam traktas ĝin per la zorgoj, kiujn patro normale ŝuldas al sia filo: li donas al ĝi nek nomon, nek prizorgadon kaj manĝojn, nek lingvon.\n\nLa monstro estas sufiĉe sentema kaj tre konscia pri sia izoliĝo. Same kiel ĉiuj, li deziras rilati kun aliaj homoj, sed lia aspekto estas tiel horora, ke, kiam li alproksimiĝas al homoj, ili tuj fuĝas terurite, aŭ minacas kaj atakas lin. Li mem lernas paroli kaj legi, kaŝe observante dum monatoj familion tra truo en la muro de ĝia domo. Tre oportune, dum tiu periodo la familianoj instruas sian lingvon al „dolĉa arabino”, al kiu necesas instrui ankaŭ la latinan alfabeton, kaj sen ilia scio ankaŭ la kaŝiĝanta monstro profitas de iliaj instruoj. Eĉ pli oportune, li malkovras valizon en la arbaro, en kiu estas pluraj libroj; mirige tiuj libroj konsistas el Perdita paradizo , biografioj de Plutarĥo, kaj tiu ikono de la romantikismo La suferoj de la juna Werther .\n\nTiel la monstro edukas sin mem kaj lernas prezenti sian situacion per eksterordinara elokventeco, kun aludoj al la klasika kaj romantika tradicioj. Bedaŭrinde, ĉar tiurilate la moderna leganto estas verŝajne malpli klera ol li, mankas en ĉi tiu eldono notoj, kiuj utilus por klarigi la malpli konatajn aludojn: interalie kial la subtitolo de la verko estas La moderna Prometeo . (Prometeo estis figuro el la greka mitologio, kiu ŝtelis fajron de la dioj kaj donacis ĝin al la homaro. Sekve la dioj punis lin pro lia krimo. Simile, Frankenŝtajno strebas al nepermesataj scioj, kiujn li mem ne kapablas regi.)\n\nNuntempe ni atendas, ke romano kaptu nian atenton ekde la unua paĝo, sed en la frua 19a jarcento legantoj havis pli da pacienco. Ne miru, ke la rakonto komenciĝas per tute senrilata rolulo, kiu sendas leterojn al sia fratino pri siaj planoj ŝipvojaĝi al la Norda Poluso. Nur en la kvara letero finfine la intrigo komencas moviĝeti. Iom post iom ĝi rapidiĝas, kaj la emocioj pli kaj pli streĉiĝas ĝis la fino.\n\nLa romano furoris ekde sia unua apero en 1818, ne nepre ĉe la recenzistoj, sed certe ĉe la publiko. Ĝi enhavis ideon, kiu al ni nun estas preskaŭ banala, sed tiam estis elstare originala; efektive tiu romano verkita de 18-jara junulino, Mary Shelley, enhavis unikan, eksterordinaran koncepton. Oni nun konsideras ĝin la unua sciencfikcia romano.\n\nMary Shelley (1797–1851) estis la filino de du grandaj intelektuloj, la radikala filozofo William Godwin, kaj la verkistino Mary Wollstonecraft, kiu pledis por la rajtoj de virinoj. Bedaŭrinde ŝi mortis dek tagojn post la nasko de sia filino. Dek ses jarojn poste tiu filino enamiĝis kun la poeto Percy Bysshe Shelley, kaj, ĉar li jam estis edzo, ili fuĝis kune al la eŭropa kontinento. Ili pasigis la someron de 1816 apud la lago Ĝenevo, en ofta kontakto kun la poeto Byron, kiu same troviĝis tie. Ilia amiko Byron proponis, ke ĉiu el ili verku fantomrakonton (ankaŭ la kuracisto de Byron partoprenis en la konkurso), sed el la kvar nur Mary efektive verkis kaj finis sian rakonton.\n\nJam fine de la 18a jarcento, la itala fizikisto Luigi Galvani malkovris, ke eblas movi la muskolojn de mortinta rano per elektra kurento, kaj en 1803 lia nevo faris publikan eksperimenton, en kiu li fluigis elektron tra la kadavro de ekzekutita krimulo, kiu efektive movis siajn membrojn kaj eĉ malfermis unu okulon. Mary certe sciis pri tiaj eksperimentoj, kaj fakte ŝi mencias „galvanismon” en la reviziita eldono de sia romano de 1831. (Ĉi tiu esperanta traduko tamen sekvas la unuan eldonon de 1818, en kiu la vorto „galvanismo” ne aperas. La tradukinto, Klivo Lendon, klarigas en noto ĉe la komenco, ke laŭ iuj kritikistoj la unua eldono estas pli trafa.)\n\nEĉ se ni neniam vidis la faman filmon el 1931 kun Boris Karloff, ni ĉiuj scias pri tiu drama sceno, en kiu la obsedita d-ro Frankenŝtajno (ĉu Mary Shelley inventis ankaŭ la koncepton de la freneza sciencisto?) vivigas sian kunflikitan estaĵon per fulmo. Kaj tamen en la romano la maniero, en kiu Frankenŝtajno vivigas sian monstron, estas nur flanke aludita. Ŝajne temis pri elektro aŭ „galvanismo”, sed tio ne estas klare montrita.\n\nTiu romano restas interesa ankoraŭ nuntempe. Ĝi prezentas la figuron de sciencisto, kiu obsediĝas pro sia esplorado, tute ne zorgante pri ĝiaj eventualaj sekvoj, precipe kiam tiuj tuŝas moralajn demandojn. Eble ni ne interpretas ĝin precize same kiel la unuaj legantoj, sed ni trovas en ĝi pripensindan mesaĝon ankaŭ rilate al la moderna mondo.", "author": "Anna LöWENSTEIN", "categories": ["Aktuale", "La monstro edukas sin mem"], "audio_links": null}
{"url": "https://www.monato.be/2023/013199.php?p", "title": "Materia kaj spirita entoj", "published": "2023-03-01 00:00:00", "content_text": "Tradicie, kulturo estas dividita je materia kaj spirita. Al la materia kulturo rilatas ĉio, kio estas kreita en procezo de produktado, t.e., ĉio kio estas farita per homaj manoj aŭ maŝinoj, ankaŭ kiujn homoj kreis. Tio estas ĉio, kion vi povas tuŝi aŭ vidi. La objektoj de materia kulturo estas naturo kaj aĵoj – ĉio materia.\n\nLa spirita kulturo inkludas produktojn de la spirita kreivo de homoj, ekzemple sciojn, formojn de pensado, mondrigardojn. La objekto de spirita kulturo estas la homa konscio, ties intelektaj kaj mensaj kapabloj. Tamen, tiu distingo estas kondiĉa, ĉar neniu materia objekto povas esti kreita sen ideo, aliokaze ĝia ekzisto estus sensenca. Ĉu la materia kaj la spirita kulturoj rilatas unu al la alia? Sendube. Subtene al miaj vortoj mi donos kelkajn argumentojn.\n\nEn la moderna mondo ekzistas almenaŭ tri aspektoj, kiuj reprezentas simbiozon aŭ eĉ sinergion de la spirita kaj la materia kulturoj. Komence ni notu, ke la naturo de spirita kaj materia entoj estis studata de filozofoj en ĉiuj epokoj, ekde la antikveco. La instruo de Budho diras, ke prospero estas necesa kondiĉo por homa bonfarto, kaj ankaŭ, ke spirita evoluo kaj morala pliboniĝo estas kondiĉoj por feliĉa, trankvila kaj kontentiga vivo. Aŭ, ekzemple, Platono, strukturante sian ideon pri objektiva ideismo, prezentas la tezon, ke „karno, materio estas pasiva per si mem kaj ricevas sian tutan realecon nur de la spirita principo”. En la unua okazo, ni vidas la ideon de harmonia kunekzisto de spirita kaj materia entoj, en la dua superregon de la unua super la dua. Tamen, al la filozofoj F. Ŝillero kaj F. Hegelo apartenas la ideo de la kunordigo de la natura kaj la spirita esencoj de la homo. Tio estas, ke jam en la 19a jarcento la homo estis traktata kiel simbiozo de la spirita kaj la materia entoj, kiel kombinaĵo de la korpo (naturo) kaj la spirito. Tiel, ĉiu aĵo kreita de la homo estas parte aŭ tute produkto de sinkretisma kuniĝo de la materia kaj la spirita entoj.\n\nSed ni revenu al la tri aspektoj. Mi asertas, ke religio, tradicioj kaj arto (en ĉiuj ĝiaj manifestiĝoj), t.e., aspektoj de la homa kulturo, povas esti atribuitaj al la materia kaj la spirita entoj samtempe. Ni rigardu konkretajn ekzemplojn.\n\nKio estas religio? „Religio estas unu el la formoj de socikonscio – aro de ideoj bazitaj sur fido je miraklaj supernaturaj fortoj kaj estaĵoj (dioj, spiritoj), kiuj estas objekto de kultado.” La difino ne estas sufiĉe preciza, laŭ mia opinio. Religio, fakte, estas kredo plus kulto. Sed tiam ni devas klarigi, kio estas kredo.\n\nKredo estas (el la vidpunkto de filozofio) „akcepto de iuj proponoj sen teoriaj kaj praktikaj pruvoj” (mallonga vortaro de filozofiaj esprimoj). Kio estas kulto? Kulto estas „religia servo al diaĵo kaj religiaj ritoj rilataj al tiu servo” (Vortaro de la rusa lingvo, red. A. Jevgenjeva).\n\nNun, kiam ĉiuj terminoj estas sciigitaj, ni povas pluiri al klarigo en la kunteksto de la temo de ĉi eseo.\n\nFakte, kredo estas objekto de homa konscio, t.e., objekto de la spirita kulturo. Kaj kulto, siavice, – al kiu ajn religio ni referencus – rilatas al difinitaj aĵoj, objektoj de kultado: idoloj, totemoj, sanktaj lokoj, sanktaj libroj, t.e. kulto rilatas al objektoj de la materia kulturo. Tiel, religio estas simbiozo de la spirita kaj la materia kulturoj.\n\nEkzistas tiaĵo kiel „tradicioj”, kiuj estas tre proksimaj al religio. En la Klariga Vortaro de S. Oĵegov ni legas: „Tradicio estas 1. Tio, kio trapasis de unu generacio al alia, kio estas heredita de antaŭaj generacioj (ekz. ideoj, opinioj, gustoj, agmaniero, moroj). 2. Moro, establita ordo en konduto, en ĉiutageco.” Laŭ mia opinio, la dua difino estas malĝusta, ĉar la komprenoj de „moro” kaj „tradicio” povas esti distingitaj. La lasta estas multe pli ĝenerala. Dum moro – heredita stereotipa maniero de konduto, kiu estas reproduktata en certa socio aŭ socia grupo kaj estas kutima por ĝiaj membroj – ne influas ĉiujn sferojn de homa agado.\n\nRedifininte la terminojn, ni povas doni pli mallarĝan kaj konkretan ekzemplon por pruvi la supran diraĵon. En Rusio estas moro baki blinojn dum Butersemajno. Multaj homoj jam ne pensas pri la sankta kaj spirita signifoj de ĉi tradicio. Tiu festo ĉiam estis kaj estas okazigata antaŭ Karesmo, la Granda Fasto. Tio estas, unuflanke, por satmanĝi antaŭ la komenco de kelkaj restriktoj pri manĝaĵo, aliflanke – por „renkonti printempon” kuirante blinojn – simbolon de la suno – glorantajn la Sundiojn mem, kiujn kultis paganaj slavoj. Tial, ĉi festo samtempe inkludas du objektojn de la spirita kaj unu objekton de la materia kulturoj, nome, paganan kaj kristanan kredojn kaj difinitan tradician kuirrecepton. Sekve, tradicioj vere estas simbiozo de la du specoj de kulturo menciitaj pli supre.\n\nKiel vi scias, kaj religio kaj tradicio implicas kreon de artaj objektoj. Bedaŭrinde, la esprimo „arto” mem estas tre malbone difinita en diversaj fontoj; tial ni apogos nin sur ekzistantaj artobjektoj por klarigi nian pozicion.\n\nEn religio kaj tradicioj estas funkciigataj arkitekturo, juvelarto, arto, muziko, literaturo, teatro (ekzemple, religiaj procesioj aŭ tradiciaj festadoj). Kompreneble, ĉiu speco de arto povas esti nomata sinkretisma objekto de spirita kaj materia kulturoj.\n\nNi analizu kelkajn banalajn, sed ilustrajn ekzemplojn. Imagu, ke vi havas libron antaŭ vi. Libro, kiel objekto, estas fenomeno de la materia kulturo. Kial? Ĉar ĝi estas farita el papero, kaj krei libron postulas homan produktadon. La libro enhavas tekston. Se estas maleble enmeti libron kiel materian objekton en nian konscion, ni povas do fari similan manipuladon pri ĝia enhavo, ni povas kompreni la skribitan tekston danke al la penskapablo. Tiu konscio pri io skribita estos objekto de spirita kulturo.\n\nKaj nun ni supozu, ke ni venis al artgalerio, kaj ni havas antaŭ ni la majstraĵon de Ivan Ajvazovskij „Teodozio. Luna nokto”. Unu el la plej famaj pentraĵoj estas materia enkorpigo de la spirita ento. Kial? Unue, kreante verkon, la pentristo devis ekhavi materialojn – brosojn, farbojn, paletrojn, tolon ktp. Ĉiuj tiuj aĵoj, inkluzive de la pentraĵo mem, estis kreataj de homo. Due, Ajvazovskij, estante marpentristo, estis inspirita de marpejzaĝoj. Li travivis ĉiun nuancon de koloro, li sentis la naturon subtile, provante peri sian propran vidon sur tolon en la plej etaj detaloj. Sekve, ĝuste pro la movoj de la animo (skeptikuloj diros, ke pro la specifaĵoj de pensado), la artisto kreis objekton de spirita kulturo – bildon de nokta haveno en Krimeo.\n\nĈi tie ĉio estas sufiĉe simpla: muzikinstrumento, notoj, plenumanto, aŭskultanto. Ĉi tiu sinsekvo inkludas la spiritan kaj la materian, objektojn kaj ĝian speguliĝon en la konscio de pluraj subjektoj. Tial, sen spirita kulturo, kiel ni vidas, ekzistus neniu materia kulturo, kaj sen materia kulturo, ni ne povus enkarnigi la spiritan kulturon.\n\nNi povas konkludi, ke arto, almenaŭ kelkaj el ĝiaj tipoj tutcerte, reprezentas simbiozon de la spirita kaj la materia principoj en kulturo.\n\nTiel, ĉiuj el la supraj ekzemploj montras ĝuste, kiel la tri plej gravaj objektoj de kulturo – religio, tradicioj kaj arto – inkludas la spiritan kaj la materian entojn. Simila interpenetro ekzistas en aliaj aspektoj de homa vivo, ĉar persono estas simbiozo de la spirita kaj la materia entoj. Havante la kapablon kompreni kaj pensi, li aŭ ŝi povas krei kaj senti kion ajn.", "author": "Nikita PIMENOV", "categories": ["Aktuale", "KULTURO", "Filozofio"], "audio_links": null}
{"url": "https://www.monato.be/2023/013202.php?p", "title": "Por ekzameniĝi sen problemoj", "published": "2023-03-01 00:00:00", "content_text": "Antaŭ ol paroli pri la libro, mi devas paroli pri mi, ĉar mi estis ĉe la komenco de la KER-ekzamenoj en Esperanto, estis ekzamenita ĝis C1, ekzamenis dum multaj jaroj en multaj okazoj kaj niveloj, kaj nun gvidas kursojn, kiuj promesas al la kursanoj pretigi ilin por la B2-ekzameno, sed mi ne havis klaran bildon antaŭ ol legi ĉi tiun libron, pri ĉio, kion oni devas scii por alfronti la ekzamenon sen problemoj.\n\nCerte ni ĉiuj scias, laŭ la memtaksilo pretigita de www.edukado.net (sed en ĉi tiu recenzo mi uzas pronomojn laŭ mia maniero), ke la kandidato devas kapabli kompreni iom longajn paroladojn kaj prelegojn, kaj sekvi eĉ kompleksan argumentadon, se la temo estas sufiĉe konata, kaj ĝi [= li aŭ ŝi] kapablu kompreni plej multajn televidprogramojn pri novaĵoj kaj aktualaĵoj. Kaj pri parolado ĝi kapablu klare kaj kun sufiĉaj detaloj esprimi sin pri pluraj temoj rilataj al sia propra intereskampo, kaj esprimi sian opinion pri aktuala temo, detalante la avantaĝojn kaj malavantaĝojn de la diversaj ebloj.\n\nPraktike la kandidato devas paroli Esperanton bone, kvankam la temoj ne estos teĥnikaj, sed la aŭskultotaj tekstoj aŭ la petotaj konversacioj temos pri novaĵoj kaj aktualaĵoj. Do necesas pretigi sin paroli pri pluraj eblaj aferoj.\n\nLa recenzata libro elektis 15 temojn. La unuaj 4 temoj (Personaj kaj familiaj indikoj, Hejmo kaj ĉirkaŭaĵo, Laboro kaj ĉiutagaj farendaĵoj, Lernado) ebligas al la kandidato senprobleme konversacii dum la komencaj ĝentilecaj demandoj, kiuj estas kutimaj ankaŭ en la nivelo B2, pri la persono kaj liaj aŭ ŝiaj vivo, loĝloko, okupoj. Sed atentu, kandidatoj: la demandoj estas tre ĝentilaj, sed la instruista menso de la ekzamenantoj ne estas tiom impresata de la fakto, ke vi konstruas atom-bombojn, kiom de la manko de akuzativo en via diro: „Cetere mi ricevis la premio Nobel”.\n\nSed jam de la 5a temo (Komunikado) la horizonto komencas vastiĝi al la socio, al la komputilaj retoj kaj al amaskomunikiloj. Kaj simile en la sekvaj temoj (rilatoj kun aliaj homoj – privata kaj publika vivo, libertempo – amuziĝo – kulturo, sano – sporto), kies lernado ebligas kompreni kaj diskuti pri la proponotaj tekstoj por aŭdkomprenaj ekzercoj, kiuj ofte traktas nuntempajn ĝeneralajn temojn.\n\nLa sekvaj kvar (aĉetado kaj servoj, manĝado, trafiko, vojaĝo) estos tre utilaj por kunludi en la ekzamenaj rol-ludoj, en kiuj ofte oni devas ludi la rolon de kliento, kiu protestas ĉe vojaĝagentejo aŭ simila oficejo pri la malbona kvalito de la ricevitaj servoj.\n\nSekvas fine ankoraŭ tri temoj (nia medio – la naturo, la lando de la ekzamenato, Esperanto-kulturo), el kiuj nur la lasta eble ne estas necesa por la KER-ekzamenoj, kiuj rilatas nur al la flueco de parolado sen aparta atento al la kulturo de la Esperanto-komunumo.\n\nĜis nun mi prezentis nur la strukturon de la libro, sed la vera riĉaĵo de ĝi estas en la traktado de ĉiu unuopa temo, kiu konsistas el kvar aŭ kvin paĝoj, en kiuj la temo estas prezentata per teksto rekte uzebla en la ekzamenaj konversacioj, el unupaĝa listo de atendeblaj demandoj, kaj el listo de vortoj bezonataj por paroli pri la temo, kiuj por la unua temo estas 230, por doni al vi ideon pri la kompleteco de ĉi tiuj terminaretoj.\n\nSed la rakonto ankoraŭ ne finiĝis, ĉar, se vi aĉetos la libron, vi havos aliron al retaj materialoj en la paĝo www.lingve.eu/eo/libro-pri-kio-temas/ , per kiuj vi povos ekzerciĝi pri aŭdkomprenaj taskoj, ricevi la tradukon al via lingvo de la vortoj lernendaj ktp.\n\nĈu io malfavora pri ĉi tiu libro? Mi ne povas trovi ion klare kritikindan. Eble ĝi estas tro kompleta, kaj se mi prezentus ĝin al miaj aziaj retaj lernantoj, ili ektimus pro la kvanto da vortoj, kiujn ili devos lerni.", "author": "Renato CORSETTI", "categories": ["Aktuale", "Paroli Esperanton bone"], "audio_links": null}
{"url": "https://www.monato.be/2023/013216.php?p", "title": "Ĉu demografia ŝanĝo kondukos al unuiĝo?", "published": "2023-03-01 00:00:00", "content_text": "Kiam Irlando sendependiĝis en 1922 la plimulto de la loĝantoj de ses el la graflandoj (distriktoj) de la norda provinco Ulstero estis protestantoj, kiuj deziris resti kiel integra parto de Britio. Armitaj protestantaj volontuloj ribelis, dum la katolikaj naciistoj reagis per formado de la armita „Irlanda Respublikana Armeo” (IRA): la tuta insulo iĝis disigita kaj ofte malpaca. Popolnombrado de 2021 montris tamen drastan transformon, kiu eble influos la estontecon.\n\nUnuafoje en la historio evidentiĝis katolika plimulto ankaŭ en Nord-Irlando, kiu ne plu estas „protestanta hejmo por protestantoj”. Aldone kreskas la nombro de tiuj, kiuj priskribas sin „nek protestanto, nek katoliko”.\n\nSuper artikolo en lastatempa ĵurnalo estas la titolo: „Demografia marŝo al reunuiĝo”. La irlandaj naciistoj opinias, ke la demografiaj ŝanĝoj neeviteble kondukos al unuigita Irlando. La afero tamen ne estas tiom simpla, ĉar multaj „novaj irlandanoj” (la asimilitaj enmigrintoj) estas nek de brita nek de denaska irlanda deveno, do ne taksas politikon aŭ etnecon la plej gravaj elementoj en sia vivo. Krome, religio ne plu ludas historian rolon, nek en la antaŭe fervore protestanta nordo, nek en la antaŭe preskaŭ tute katolika sudo.\n\nBedaŭrindas, ke en ambaŭ partoj de la „verda insulo” sufiĉe multaj homoj suspektas kaj malfavore antaŭjuĝas siajn najbarojn. Kelkaj sudanoj diras, ke ili ne ŝatus loĝi apud nordanoj, kaj sama sinteno estas konstatebla en Nord-Irlando, kie kelkaj Uniistoj (porbritaj protestantoj) asertas, ke ili translokiĝus al Britio prefere ol vivi sub regado de la respubliko.", "author": "Garbhan MACAOIDH", "categories": ["Aktuale", "IRLANDO", "Politiko"], "audio_links": null}
{"url": "https://www.monato.be/2023/013223.php?p", "title": "Maks, Lora kaj Roland", "published": "2023-03-01 00:00:00", "content_text": "La bordo estis alta, malsupre la rivero similis al longa arĝenteca robtrenaĵo, naĝante lante sur la etaj ondoj. Du grandaj riveraj ŝipoj videblis ankritaj ĉe la kontraŭa bordo. La fremdlandaj turistoj, kiuj venis per la ŝipoj, eble jam promenas kaj rigardas la vidindaĵojn de la urbo. Blovis malvarmeta vento, sed la suno brilis, kaj la ĉielo similis al travidebla helblua vitro, bone lavita.\n\nRoland longe rigardis la riveron, provante restarigi ĉion, kio okazis dum la lastaj tagoj kaj kio renversis lian ordinaran trankvilan vivon. Kvazaŭ subita ŝtormo estus atakinta lian domon kaj ruiniginta ĉion.\n\nJam de dek jaroj li kaj Lora estis geedzoj, sed ili ne havis infanon. Tamen ĝis nun ilia familia vivo estis sennuba kiel la ĉi-matena blua ĉielo. Lora neniam montris sian turmenton, ke ŝi ne povas gravediĝi. Roland bone komprenis ŝin kaj ĉiam evitis mencii ion pri infanoj. Ambaŭ konversaciis pri diversaj temoj, sed gardis sin kiel de fajro hazarde tuŝi la infanproblemon. Roland certis, ke neniam ili havos infanon, kaj laŭ li Dio tiel decidis.\n\nFama advokato, Roland havis plezuron de sia laboro kaj malofte pensis pri infano. Lora, kiu parolis tri fremdajn lingvojn, laboris kiel tradukistino ĉe konata libroeldonejo kaj tradukis romanojn, novelarojn, filozofiajn verkojn. Ĉiuj, kiuj konis ŝin, ofte diris, ke ŝi estas tre talenta tradukistino, tamen la laboro ne tre plezurigis ŝin.\n\nSabate kaj dimanĉe, kiam Roland kaj Lora promenadis, Roland ofte rimarkis la kaŝitan sopiran rigardon de Lora, direktitan al iu eta infano preterpasanta ilin kun siaj gepatroj. En tiuj ĉi momentoj Roland tamen ŝajnigis, ke li ne vidas la sopiron en la okuloj de Lora.\n\nIliaj familiaj tagoj pasis preskaŭ enue. Kiam Lora finis la tradukon de iu romano, ŝi tuj komencis novan tradukon. Roland konstante estis okupata, ĉar li pledis dum multaj juĝprocesoj. Ordinare jam dum Kristnasko li kaj Lora komencis plani, kie ili somerumos dum la venonta jaro. Tre agrable estis serĉi ekzotikajn lokojn ie en la mondo. Ĉi-jare dum Kristnasko ili decidis veturi al Brazilo. Ili estis tie neniam kaj senpacience atendis la monaton julio, kiam ili ekveturos.\n\nTamen ofte planoj ne realiĝas kaj fiaskas. La maltrankvilaĵoj komenciĝis en maja tago. Eble estis la dek-kvina de majo. Roland revenis hejmen por tagmanĝi, kaj kiam li malfermis la pordon de la loĝejo, li vidis knabeton, eble unujaran, kiu rampas sur la planko en la vestiblo. Tio ege surprizis kaj iom timigis Roland, ĉar li preskaŭ surpaŝis la knabeton. Roland haltis stuporigita kaj laŭte diris:\n\n- Lora, mi revenis.\n\n- Jes, mi aŭdis – respondis Lora el la ĉambro, en kiu ŝi estis kaj laboris, eble tradukante iun tekston.\n\nRoland deziris demandi, kiu estas tiu ĉi knabeto, sed Lora rapidis klarigi:\n\n– Tio estas Maks, la filo de mia kolegino Greta.\n\n– Ĉu Maks?\n\n– Greta ekveturis ofice al Usono kaj petis min dum unu semajno prizorgi lin.\n\n– Prizorgi Maks? – ne komprenis Roland.\n\nAl li la klarigo de Lora ŝajnis iom stranga. Ĝis nun ŝi neniam menciis pri sia kolegino, kies nomo estas Greta. Ĉu Greta ne havas edzon kaj parencojn, kaj do ŝi petis Lora prizorgi Maks, demandis sin Roland, sed Lora plu klarigis:\n\n– Greta ne havas edzon.\n\n– Ĉu?\n\n– Tio estas longa historio, tamen se vi scivolas, mi diros al vi.\n\n– Estus interese – tramurmuris Roland.\n\n– Greta havis amanton, kiu estis edzo, kaj plurfoje li promesis divorci, sed li ne divorcis. Greta gravediĝis, naskis Maks, tamen ne diris al li, ke li iĝis patro. La fiulo tute ne sciis pri Maks, eĉ li ne supozis, ke Maks ekzistas. Kompreneble Greta ne plu kontaktis tiun ĉi malhonestan viron.\n\n– Mi komprenas.\n\n– Greta ne deziras humiliĝi – diris Lora. – Ŝi decidis mem prizorgi Maks.\n\n– Ŝi bone faris – konsentis Roland – tamen ĉu Greta havas gepatrojn?\n\n– Ŝiaj gepatroj divorcis, kiam ŝi estis infano. Antaŭ kelkaj jaroj ŝia patrino mortis. Greta preskaŭ ne konas sian patron, kiu ne interesiĝis pri ŝi. Greta eĉ ne scias, kie li nun loĝas, kaj ĉu li vivas.\n\n– Mi kompatas ŝin – diris Roland.\n\n– Maks estas tre kvieta knabo – aldonis Lora – kaj li tute ne ĝenos nin. Dum unu semajno ni prizorgos lin.\n\n– Kompreneble – konsentis Roland. – Kiam Greta devas reveni?\n\n– Lunde.\n\nMaks daŭre rapide rampis en la ĉambro, li proksimiĝis al Roland, per siaj etaj manoj li kaptis lian pantalonkrurumon kaj provis ekstari. Roland levis lin kaj komencis kun li promenadi en la ĉambro.\n\n– Vidu – diris Roland – tio estas bildo – kaj li montris la bildon, kiu pendis sur la muro. Ĝi estis bela pejzaĝo de Venecio. – Tio estas seĝo kaj tio – tablo.\n\nMaks rigardis Roland per siaj grandaj nigraj okuloj, kvazaŭ li komprenus ĉion, kion Roland diras.\n\nDum tri tagoj Roland tiel kutimiĝis al Maks, ke post la laboro Roland rapidis tuj reveni hejmen por ludi kun li. Foje-foje Roland eĉ nutris Maks kaj helpis Lora, kiam ŝi banis Maks. Al Roland eĉ ŝajnis, ke Maks delonge jam estas en ilia domo.\n\nNun Lora aspektis senlime feliĉa. Ŝiaj okuloj, similaj al olivoj, brilis, kaj rideto konstante lumigis ŝian vizaĝon, blankan kaj glatan kiel porcelano. Ŝajne dum nur kelkaj tagoj Lora plijuniĝis, kaj ŝi kvazaŭ ne paŝis, sed flugis. Senĉese ŝi diris ion al Maks, aĉetis por li ludilojn, eĉ iujn vestojn. Tio estis komprenebla, ĉar hejme ili ne havis infanludilojn, kaj eble Greta forgesis doni kromajn vestojn por Maks.\n\nLa maja vetero estis belega, suna, kaj Roland promenadis kun Maks en la proksima parko. Kiam li estis kun Maks, Roland ne povis kaŝi sian fieron. La homoj rigardis ilin kaj eble diris al si: „Kia simpatia patro kun bela knabo.”\n\nEstis vendredo. Roland pli frue revenis de la advokata kontoro, kaj li jam havis planon, kiel triope Maks, Lora kaj li pasigos la feriajn tagojn. Ili veturos al la ripozejo Kristala akvofalo . Sabate ili tranoktos en la hotelo Horizonto kaj dimanĉe promenos en la bela montaro. Jes, Greta devas reveni lunde, kaj bedaŭrinde lunde ŝi prenos Maks.\n\nTamen en tiu ĉi vendreda tago jam en la vestiblo Roland rimarkis, ke Lora estas trista. Kvazaŭ peza malhela ombro kovris ŝian vizaĝon, kaj ŝiaj okuloj similis al du nigraj profundaj kavoj.\n\n– Kio okazis? – demandis Roland maltrankvile. – Ĉu io al Maks?\n\n– Ne – diris Lora.\n\n– Tamen kio? – li jam estis konsternita.\n\n– Greta – tramurmuris Lora.\n\n– Kio?\n\n– Estis aŭtokatastrofo en Ĉikago, kaj Greta mortis.\n\nRoland preskaŭ svenis. Li tute ne atendis aŭdi tion.\n\n– Forpasis ... kaj nun?\n\n– Kio nun? – alrigardis lin Lora.\n\n– Kio okazos al Maks?\n\n– Li restos ĉe ni – diris ŝi. – Poste ni decidos.\n\n– Kion ni decidos? – ne komprenis Roland.\n\n– Ni povus adopti lin.\n\n– Tio ege malfacilos.\n\n– Ja, vi estas advokato ...\n\nLora eksilentis, sed post minuto firme ŝi diris:\n\n– Ni adoptos lin!\n\nRoland ne deziris kontraŭstari al ŝi. Li bone sciis, ke tio preskaŭ ne eblas. Maks ne havas gepatrojn, kaj leĝe oni ne povas adopti lin.\n\nLa tagoj pasis. Roland demandis Lora, kiam oni enterigos Greta. Ŝi respondis, ke tio estas tre komplikita, estas multaj formalaĵoj, kaj oni ankoraŭ ne sendis la ĉerkon el Ĉikago. Lora daŭre ripetis, ke Roland jam devas entrepreni la adopton de Maks, sed Roland ne rapidis.\n\nIun matenon bombo eksplodis. Roland ĵus preparis sin por ekiri al la juĝejo, kaj iu sonorigis. Li malfermis la pordon. La loĝejon eniris policanoj. Unu el ili tuj iris en la ĉambron, kie estis Lora kaj Maks. La policano severe diris:\n\n– Sinjorino Veber, ni arestas vin.\n\nRoland stuporiĝis.\n\n– Kial? Kio okazis? Estas granda eraro!\n\n– Ne estas eraro – la policano turnis sin al Roland. – Via edzino ŝtelis tiun ĉi knabon.\n\n– Tamen Maks estas filo de ŝia kolegino Greta, kiu bedaŭrinde forpasis – provis klarigi Roland. – Ni zorgis pri li, dum Greta estis ofice en Usono.\n\n– Via edzino ne havas koleginon Greta, kaj la nomo de la knabo ne estas Maks, sed Viktor. Via edzino ŝtelis Viktor en la granda vendejo Market .\n\n– Pruvu tion! – koleriĝis Roland. – Mi protestas!\n\n– Sinjoro Veber, vi estas advokato, kaj vi bone komprenas, ke ni povas pruvi tion. Ni eĉ akuzos vin pri kunpartopreno en tiu ĉi krimo.\n\nRoland akre reagis:\n\n– Tio ne eblas! Ne vi, sed mi akuzos vin!\n\nLora alrigardis Roland kaj nur diris:\n\n– Mi ŝtelis Maks.\n\nEn tiu ĉi momento en la ĉambro ekestis profunda silento. En la okuloj de Lora ekbrilis larmoj, kaj nun unuan fojon Roland komprenis, kiel forte Lora deziris havi infanon. Maks rampis sur la planko kaj etendis siajn etajn brakojn al Roland, por ke Roland levu lin.", "author": "Julian MODEST", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2023/013255.php?p", "title": "Naturismo kaj Esperanto: komuneco de destinoj", "published": "2023-03-01 00:00:00", "content_text": "La difino de naturismo, kiel realigita en 1974 de la Internacia Naturista Federacio, portas valorojn komunajn kun Esperanto: „Naturismo estas vivmaniero en harmonio kun la naturo, karakterizita de praktiko de komunuma nudeco, kiu celas antaŭenigi respekton al si mem, respekton al aliaj kaj respekton al la medio.” Tiel, la ideo ĝermis inter esperantistaj naturistoj por kune efektivigi la celojn de ĉi tiuj du movadoj. En 1961 naskiĝis Internacia Naturista Organizo Esperantista (INOE), kies statutaj celoj estas klaraj: kunigi naturistajn esperantistojn, diskonigi la naturistajn ideojn en esperantistaj medioj kaj disvastigi la uzadon de Esperanto en naturistaj medioj.\n\nPor atingi tion INOE asertas esti sendependa demokratia organizaĵo, neŭtrala fronte al politikaj kaj religiaj ideologioj, kaj respektas la principojn de la Universala Deklaracio de Homaj Rajtoj, de Universala Esperanto-Asocio (UEA) kaj de Internacia Naturista Federacio (INF).\n\nZamenhof eldonis la broŝuron kun la titolo Lingvo Internacia en 1887, sed ekde 1878, en la aĝo de 19 jaroj, li skizis unuan projekton de Lingwe Uniwersala responde al la ekstreme streĉa politika kaj socia lingva situacio en Pollando, lia naskiĝlando, kaj en lia urbo Bjalistoko, priloĝata de poloj, germanoj, rusoj, litovoj kaj judoj, kiuj miksiĝis tie eĉ sen kompreni unu la alian.\n\nNaturismo dume, en sia nuntempa kaj „organizita” formo, naskiĝis en la dek-naŭa jarcento sub la egido de la geografo Élisée Reclus, kaj la batalo kontraŭ tabuoj estis malfacila kaj longa.\n\nHistoriistoj povus kontesti, ke la ideo de universala lingvo devenas de Zamenhof, kaj diri, ke ekzemple en la letero al Mersenne de la 20a de novembro 1629 Kartezio antaŭvidis la eblon krei klaran metodon, kiu „facile” instruus kiel liberigi sin de la komplekseco de naturaj lingvoj. Tiuj samaj historiistoj povus aldoni, ke naturismo ne atendis, ke aperu Elisée Reclus, ĉar jam en la antikveco multaj grekoj aspiris al καλὸς κἀγαθός (kalos kagathos – bela kaj bona), kaj, por atingi tion, la junuloj faris nudajn sportojn, dum junaj virinoj ekzercis sin per dancado kun malpeza tuniko aŭ nude.\n\nEmfazindas la samtempeco de apero de du strukturitaj kaj teoriigitaj movadoj bazitaj sur inkludo kaj respekto.\n\nEstante ĝemelaj fratoj serĉantaj harmonion kaj fratecon, naturismo kaj Esperanto suferis dum la dudeka jarcento la samajn ĉefajn ekzekutistojn: stalinismon kaj naziismon.\n\nEn la naskiĝanta sovetia epoko Esperanto ŝajnis interesa lingvo, kiu ebligis al laboristoj en la tuta mondo komunikiĝi kaj do al sovetiaj laboristoj glori la avantaĝojn de socialismo; tial la instigo al korespondado. Kiam, ĉirkaŭ 1931, la laboristoj komencis atendi personajn respondojn, kaj ne oficialan propagandon, Esperanto fariĝis danĝera, ĉar ĝi rajtigis rektajn rilatojn per privata korespondado, kio estis malfacile kontrolebla. Krome, ĉar esperantistoj rekonis ĉiujn lingvojn kaj ĉiujn etnojn, la universala lingvo trovis favoran eĥon inter nerusaj popoloj dum severa politiko estis entreprenata kontraŭ ili.\n\nPor Stalin ĉiu epoko havas ian mondlingvon: la latinan en Mezepoko, la francan en la 18a kaj 19a jarcentoj, kaj la rusa estos la lingvo de la popolaj respublikoj. Kaj esperantistoj, kiuj plu praktikas sian internacian lingvon, trovos sin en gulago 1 . La diktatoro estigis en 1937/1938 „grandan purigon”, kiu kaŭzis la morton de preskaŭ ĉiuj esperantistoj, kiuj per multnombraj kontaktoj kun eksterlando havis la kapablon rompi la monopolon de la Komunista Partio, instrumento de la dezirata absoluta potenco de Stalin.\n\nKomence de la 1930aj jaroj la tre forta centra potenco trudis la rusan kiel oficialan lingvon de la tuta Sovetio, kio nuligis la principon de Lenin, laŭ kiu en socialisma ŝtato ĉiuj lingvoj havu la samajn rajtojn. Krome, la tradicia internaciismo de la sovetiaj esperantistoj konfliktis kun la decido ne eksporti la revolucion ekster Sovetion. Stalin tamen parolis pri la lingva problemo en la estonta mondsocialisma socio. Antaŭ 1930 li pensis, ke en la epoko de komunismo la naciaj lingvoj kunfandiĝos al komuna lingvo, penso relative favora al la ideo de internacia konstruita lingvo. En 1950, pli inspirite de imperiismo, li deklaris, ke kiam du lingvoj kontaktiĝas, nur unu postvivas kaj venkinte konservas sian gramatikon kaj sian bazan leksikon, dum la alia iom post iom velkas. En ĉi tiu koncepto evidente ne plu estas loko por la ideo de komuna internacia lingvo.\n\nEn Nazia Germanio de 1933 ĝis 1945 estis rezisto de esperantistoj, kiujn la nazioj torturis, malliberigis en tendaroj, mortigis, ĉar por ili Esperanto, inventaĵo de judo, devas esti elradikigita. Reichssicherheitshauptamt (Ĉefa oficejo pri sekureco de la regno) organizis tiun subpremon, kiu estis akompanata de la deziro sklavigi kaj subpremi la rajton de judoj kaj slavoj interkomunikiĝi. Por Hitler la negermana loĝantaro devis kompreni nur naziajn ordonojn.\n\nKiam la nazioj invadis Pollandon, Adamo, la filo de Zamenhof, estis arestita kaj pafekzekutita, kaj la familio de Zamenhof estis ekstermita en Treblinka. La nazioj etendis sian politikon al okupaciataj landoj, precipe en orienta Eŭropo; ilia subpremo estis malpli severa en okcidenta Eŭropo. Jam en 1937, dum la Varsovia Kongreso, la loka faŝisma gazetaro atakis la polan registaron, kaj la Esperanto-Kongreso estis priskribata kiel „jud-komunista”.\n\nEn 1924 en la novnaskita Sovetio la organizaĵo „For la honto” organizis grandajn civitanajn marŝadojn, kie la partoprenantoj estis nudaj, por kontraŭstari „burĝan moralon”. En tiu movado la poeto Vladimir Majakovskij estis fervora aktivulo. Post la morto de Lenin la etoso radikale ŝanĝiĝis: „For la honto” estis malpermesita de la sovetiaj aŭtoritatoj en 1925 kun la preteksto, ke la kunvenoj ĝenas la publikan ordon. Monogamio estis deva kaj seksumado antaŭ geedziĝo oficiale malpermesita. Stalin malpermesis abortigon, adulton, samseksemon, masturbadon same kiel nudismon kaj pornografion. De tiam la korpoj devis esti je la servo de laboro, sporto kaj konstruado de komunismo.\n\nKoncerne naturismon la nazia doktrino estas resumita en la penso de Hermann Goering: „Nudismo subpremas la naturan pudoron de virinoj kaj senigas virojn je ĉia respekto por virinoj, tiel subfosante la fundamentojn de kulturo inda je tiu nomo.”\n\nPer dekreto de la 3a de marto 1933 Goering malpermesis nudbanadon kaj nudajn subĉielajn agadojn sur la germana teritorio. La plimulto de naturistaj publikaĵoj kaj revuoj estis detruitaj. Nazia kontraŭnaturismo estis apogata de la papo Pio la 11a.\n\nLa nazia polico ĉasis naturistojn kun la celo detrui ilian movadon kaj konfiski ilian teron. Pluraj estis malliberigitaj, deportitaj. La naturistaj organizaĵoj, tre atente rigardataj, provis kaŝe daŭrigi malgraŭ ĉio. Junulmovadaj ligoj, kiel ekzemple Wandervögel (promenbirdoj) estis dissolvitaj kaj integritaj en la Hitler-junularon.\n\nHans Surén, nomumita inspektoro pri fizika edukado ĉe Reichsarbeitsdienst (Regna laborservo), evoluigis novan nazian koncepton: fizika edukado diferencigita laŭ rasoj. En sia libro Mensch und Sonne (homo kaj suno), precipe ŝatata de Hitler, li rekomendis nacian naturismon, kie la koncepto de pura ĝermana raso estis elstarigata tra fizika ekzercado kaj nudeco. Tio tiel devigis ĉiun individuon konservi sian korpon laŭ eŭgenika perspektivo. La kulto al beleco komenciĝis.\n\nLa nazioj konvinkiĝis per la diskurso, ke iuj naturistoj kiel Surén povas adaptiĝi al ilia ideologio. En 1935 kelkaj terenoj estis redonitaj al naturistoj, permesante al ili praktiki sporton kaj sunbanadon tute nude. Sed la kosto estis totala submetiĝo al la nazia reĝimo. Tiel alprenante la principojn de rasa selektado, la naturistoj, sen tion deziri, disvastigis naziajn ideojn.\n\nNur pornaziaj naturistaj organizaĵoj komunikis per gazetoj, kiuj ne ekzistis antaŭ la starigo de la Tria Regno 2 . La aliaj naturistaj asocioj ĉesigis ĉian publikigon ekde 1933. Malgraŭ ĉio nur en 1942 la reĝimo decidis laŭleĝigi naturismon. Nova dekreto estas publikigita, rajtigante naturistojn senvestiĝi sur strandoj aŭ ĉe lagoj, kondiĉe ke ili estu certe ne vidataj de aliaj.\n\nPost la dua mondmilito okazis reviviĝo de multaj naturistaj asocioj. Ili tre forte rifuzis la ekscesojn truditajn de la nazia reĝimo, kaj krome evoluigis sian projekton de kultura kaj socia reformo al praktiko de naturismo rezervita antaŭ ĉio por momentoj de libertempo kaj malstreĉiĝo.", "author": "Patrick CHEVALIER", "categories": ["Aktuale", "ESEO", "Historio"], "audio_links": null}
{"url": "https://www.monato.be/2023/013267.php?p", "title": "Revivigi indiĝenajn lingvojn", "published": "2023-03-01 00:00:00", "content_text": "Multaj indiĝenaj lingvoj de Venezuelo estas minacataj aŭ sin trovas en grava danĝero de formorto. La du lingvaj familioj kun la plej granda nombro da idiomoj kaj da parolantoj estas aktuale la araŭaka kaj la kariba. Laŭ donitaĵoj haveblaj danke al la lasta indiĝena censo (okazinta en 1992) kaj la ĝenerala censo de loĝantaro kaj loĝejoj de 2001, minimume 70 indiĝenaj lingvoj estas parolataj en Venezuelo.\n\nLa familio araŭaka inkluzivas la jenajn lingvojn: Anu (kun nekonata nombro da parolantoj), Kuripako (2019), Lokono (140), Ŭarekena (199), Ŭajuu (119 000). Ŭajuu estas la indiĝena lingvo plej atestata en Venezuelo, ĉefe en la okcidenta regiono (en la subŝtato Zulia kaj en la kolombia departemento La Guajira). La familio kariba inkluzivas la jenajn lingvojn: Akaŭajo (644 parolantoj laŭ la lasta nombrado), Karino (4450), Pemo (30 000), Jekŭana (5200) kaj Jukpa (3285).\n\nInter la aliaj familioj estas la sekvaj. Ĉibĉa: Bari (1520). Guaibo: Jivi (8492), Kuiva (310). Sáliba-Piaroa: Sáliba (17), Piaroa (12 000). Tupí: Jeral (482). Janomami: Sanumá (1669), Janomami (6119).\n\nTiuj lingvoj estis iam nekonataj kaj nekompreneblaj por la cetera venezuela popolo, sed inter la 17a kaj la 20a jarcentoj pluraj homoj malkovris kaj klopodis kompreni ilin, ilian strukturon, ilian gramatikon, eĉ ilian fonetikon, por krei dulingvajn vortarojn kaj pli bone kompreni la lokajn minoritatajn popolojn. Kvankam ili estas en diversaj regionoj de Venezuelo, la plej granda nombro da indiĝenoj loĝas en la subŝtatoj Zulia, Delta Amacuro kaj Amazonas. Tie la plimulto de ili ankoraŭ konservas la proprajn kulturon, lingvon kaj kutimojn.\n\nAntaŭ nelonge la nacia instituto pri indiĝenaj lingvoj kreis apartan komisionon por revigligi indiĝenajn lingvojn. En la okcidenta regiono de Venezuelo, en la subŝtato Zulia, estas kreita konsilio, kies celo estas antaŭenigi, disvastigi kaj revigligi la indiĝenajn lingvojn de la areoj. Dum reta kunveno reprezentantoj de la urboj, kie loĝas indiĝenaj popoloj en la regiono (Ŭajuu, Añú, Jukpa, Barí kaj Japreria), sin devigis defendi kaj protekti siajn gepatrajn lingvojn. Ĉi tiu iniciato estas subtenata de la landa prezidento Nicolás Maduro. Ĉi tiu registara subteno faciligos la institucian laboron en la diversaj teritorioj, kie loĝas familioj de praa origino. La ĉefa celo de tiu komisiono estas eviti la malaperon de tiuj minoritataj idiomoj kaj tiamaniere plifortigi lokajn kulturojn.", "author": "Jezer DORANTE", "categories": ["Aktuale", "VENEZUELO", "Lingvo"], "audio_links": null}
{"url": "https://www.monato.be/2023/013269.php?p", "title": "Milito kaj arto", "published": "2023-03-01 00:00:00", "content_text": "La korea virtuozo Cho Seong-jin ludis la duan pianokonĉerton de Raĥmaninov kun la orkestro Viena Filharmonio en Carnegie Hall la 25an de februaro 2022. Tio estis premiera prezentado de la laŭreato de la Piano-konkurso Chopin kunlabore kun la Viena Filharmonio.\n\nLa koncerto tamen tiris atenton ne pro lia sukcesa debuto kun la prestiĝa orkestro. La pianisto, laŭ urĝa invito de Carnegie Hall , devis haste flugi de Berlino, kie la solisto bazas sian aktivadon, al Novjorko por ludi en koncerto ne por li origine aranĝita. Ĝi estis ludota de rusa pianisto sub la direktado de la rusa dirigento Valerij Gergijev, sed ilia prezentado estis retirita laŭ komuna decido de Carnegie Hall kaj la Viena Filharmonio, tuj post kiam ekis la ukraina milito la 24an de februaro. Ambaŭ rusaj muzikistoj publike subtenis la rusan aneksadon de Krimeo en 2014. Carnegie Hall plie nuligis koncertojn de la rusa Orkestro Mariinskij estrata de la sama dirigento.\n\nValerij Gergijev, konata kiel proksimulo de Putin, estis maldungita ankaŭ kiel ĉefdirigento de la orkestro Munkena Filharmonio, ĉar li ne respondis al publika ultimato, ke li distanciĝu de la rusia prezidento. Krome li devigite rezignis sian pozicion kiel honora prezidanto de la internacia festivalo en Edinburgo, ĝemela urbo de Kijivo. La Scala en Milano por opero substituis al li alian dirigenton, kaj la Roterdama Filharmonio nuligis lian prezentadon en muzikfestivalo.\n\nAlia fama rusa muzikisto influita de la milito estas la primadono Anna Netrebko. La Metropola Opero en Novjorko anoncis, ke la rusa sopranulino ne plu aperos en la operejo dum la kuranta sezono aŭ la sekvanta. Komence ŝi tenis sian starpunkton, ke ne pravas trudi al artistoj esprimi publike politikajn opiniojn kaj denunci sian patrujon, sed fine cedis al persista premo kaj neis proksimecon kun Putin, protestante, ke ŝi neniam estis subvenciata de la rusia registaro. Post ŝia deklaro ĉi-foje la Ŝtata Opera kaj Baleta Teatro en Novosibirsk, Rusio, senprokraste nuligis ŝian koncerton, dum La Scala kaj la Opero de Montekarlo male etendis manon al ŝi.\n\nLa milito en Ukrainio ne nur viktimigas rusajn muzikistojn, sed ankaŭ kompromitas la rusan muzikon mem. La Filharmonio Chubu kaj la Filharmonio Akashi, ambaŭ en Japanio, la Filharmonio Cardiff en Britio kaj la Zagreba Filharmonio en Kroatio nuligis prezentadon de la uverturo 1812 de Ĉajkovskij, ĉar la muzikaĵo estas omaĝo al rusa venko en milito. La irlanda Trinity Orchestra , konsistanta el universitataj studentoj, retiris koncerton de Cignolago de la rusa komponisto, kvankam la artaĵo ne rilatas al milito.\n\nCetere la Monda Federacio de Internaciaj Muzikaj Konkursoj eksmembrigis la Internacian Konkurson Ĉajkovskij, deklarante ke la organizaĵo ne plu povas agnoski konkurson, kiu estas subtenata kaj ekspluatata kiel propagandilo de la rusia reĝimo. La konkurso estas rigardata kiel unu el la tri plej prestiĝaj klasikmuzikaj konkursoj kune kun la piano-konkurso Chopin de Pollando kaj la konkurso Reĝino Elizabeto de Belgio. Estas ironie, ke la Ukraina Nacia Muzika Akademio en Kijivo portas la nomon de Ĉajkovskij, kies praavo estis ukraino. Post la komenco de la milito oni diskutis pri la forigo de la nomo de la rusa komponisto, tamen ĝis nun oni tion ne faris.\n\nDume unuflanke aŭdiĝas ankaŭ voĉoj, ke politiko ne miksiĝu kun arto. Kelly Jane Torrence, redaktorino de New York Post , kun peano por Gergijev kaj Netrebko alvokis retiri la interdikton al rusaj artistoj. Ŝi rimarkigis, ke eĉ ĉe la apogeo de la malvarma milito Rusio kaj Usono kunhavis la komunan lingvon de muziko, menciante, ke la usona pianisto Van Cliburn plenumis multon por arto kaj paco, kiam li gajnis la unuan premion en la inaŭgura Internacia Konkurso Ĉajkovskij en Moskvo en 1958, kio estis ŝoko al la rusoj. Ŝi konkludis, ke arto estas ĉiam esenca al homa vivo, sed kultura interŝanĝo iĝas eĉ pli gravega en tempo de politika streĉiteco.\n\nLa fama brita publicisto Norman Lebrecht, konato de Gergijev dum tridek jaroj, kolektante personajn memorojn pri li, esprimis sian bedaŭron: „Mi diru, ke mi ne ŝatas bojkotojn. Interne de proskribita artisto ankoraŭ troviĝas persono kun unika talento, kiu tamen eble havas kapablon kompensi al si mem, kaj al sia aŭdantaro, per arto. Estis ĉiam io bona en la Valerij Gergijev, kiun mi konis. Mi esperas, ke li, kaj ni, povos retrovi tion.”\n\nProbable oni ne povus trovi „ion bonan” de la rusa dirigento Valerij Gergijev dum pli aŭ malpli longa tempo. Plej lastatempe la Reĝa Muzika Akademio de Svedio senigis lin je lia membreco, kaj jarfine Gergijev nomumiĝis de la rusia registaro kiel „Persono de la Jaro”. La fendo pliprofundiĝas.", "author": "CHO Sung Ho", "categories": ["Aktuale", "MUZIKO", "Arto"], "audio_links": null}
{"url": "https://www.monato.be/2023/013277.php?p", "title": "Teruraĵo kontraŭ Abe Shinzo malfermis la skatolon de Pandoro", "published": "2023-03-01 00:00:00", "content_text": "La 8an de julio 2022 Abe Shinzo, la eks-ĉefministro de Japanio, estis pafita kaj mortigita surstrate dum sia parolado por subteni la lokan kandidaton en Nara. La suspektato Yamagami Tetsuya (41-jara) diris, ke li planis murdi Abe por venĝi sin kontraŭ la religia grupo Eklezio de Unuiĝo ( EdU ) 1 . Laŭ li, lian familion tute detruis tiu religia institucio.\n\nYamagami diris, ke en la komenco li planis murdi Han Hak-ja (nuntempa prezidanto de EdU , la edzino de la fondinto Moon) tamen la kovimo-pandemio malhelpis tion. Tial li ŝanĝis la celon al Abe.\n\nPost la teruraĵo ekestis la suspekto, ke ĉi tiu religia grupo estas profunde ligita al la japana politiko. Japanio deklaras „laikecon” en sia konstitucio, t.e. la ŝtato devas ne kunligi sin kun iu ajn religia grupo, ĉar la konstitucio estas verkita por ne ripeti la politikon aplikatan dum la dua mondmilito, kiam Japanio instigis homojn al la milito utiligante religian kuntekston de ŝintoo. Tamen, reale pluraj religiaj grupoj estas en ligo kun la parlamento kaj havas klaran influon en la politiko. Estas konate, ke Abe kaj lia familio estas firme ligitaj kun EdU ekde la tempo de lia avo.\n\nEn Japanio estas kontraŭeco inter konstitucio kaj praktiko, kion oni jam scias, sed ne volas tuŝi. Kial rilatas eksterlanda religia grupo al la japana politiko? Kial li murdis la eksministron pro persona venĝo kontraŭ la religia grupo?\n\nĈiam kaj ĉie ajn potenculoj utiligas religion por mastri popolon. En Japanio tio okazas de antikva epoko.\n\nLa japana regnestro Tennoo originis el la japana indiĝena religio ŝintoo, kiun karakterizas animismo kaj politeismo. Ŝintoo havas neniun biblion, sed la historiaj libroj „Koĵiki” kaj „Nihon Ŝoki” ekvivalentas ĝin. Verkitaj en la 700aj jaroj la libroj prezentas, kiel Japanio fondiĝis. La priskriboj en ili estas preskaŭ fantazioj, tial oni ne povas scii la precizan tempon, kiam Tennoo ekaperis. Estas certigite, ke almenaŭ en la 4a jarcento p.K. Tennoo ekzistis. Laŭ la libroj, la familio Tennoo estas la idoj de la plej alta dio. Tiaj priskriboj legitimas la regnestrecon de Tennoo, kunligante la religian miton al la politika potenco. Fakte, dum la tuta historio Tennoo apenaŭ havis realan politikan potencon, kiun ja havis nobeloj aŭ generaloj. Malgraŭ tio, la familio Tennoo ne malaperis kaj plu tenis sian prestiĝon. Meze de la 19a jarcento Tennoo regajnis realan potencon unuafoje post pluraj jarcentoj. Oni konstruis rapidege la fortan burokratisman ŝtaton, kiun kronis Tennoo.\n\nLa ŝtato kaj ŝintoo tiom firme kunligiĝis pere de Tennoo, ke la ŝtato nomis sin „la lando de la dio”. La kompleksaĵo de ŝtato kaj religio havis tro fortan potencon kontraŭ la popolo. Tio ŝrumpigis demokration dum la dua mondmilito. Porpacaj aktivuloj kaj politikaj kontraŭuloj estis arestitaj kaj akre turmentataj, kaj multaj estis murditaj. Pro tio la Supera Komandanto de la Aliancaj Armeoj (SKAA) fiksis la laikecon en la nova konstitucio post la milita malvenko de Japanio. Ĝi celas, ke la registaro neniam plu atencu la liberecon je pensado kaj religia kredo de ĉiu individuo. SKAA lasis Tennoon pluvivi kiel „simbolo de la ŝtato”, sed lasis al li nenian politikan povon.\n\nTamen la hodiaŭa situacio de Japanio ne kongruas kun la principo de laikeco, kiun preskribas la konstitucio. La aktuala registaro de Japanio konsistas el du koaliciaj partioj, la Liberal-Demokrata Partio (LDP) kaj la Komei-partio (KP), kiuj havas rilaton al religioj.\n\nLDP, kiu estis la reganta partio en Japanio dum preskaŭ la tuta tempo ekde 1955, havas rilaton kun pluraj konservemaj religiaj grupoj. Precipe kiam la tria kabineto Abe (2015-2017) stariĝis, 19 el la entute 20 ministroj apartenis al Ŝintoa Politiko-Ligo, kiu estas konata pro sia ekstreme konservema principo „faru Japanion kiel antaŭ la dua mondmilito”. Laŭ ili, la nuntempa konstitucio estas „trudita de SKAA”, kaj Japanio devas regajni sian propran konstitucion sur la bazo de ŝintoo.\n\nAliflanke, KP estas establita kaj subtenata de Soka Gakkai, la plej granda enlanda budhisma sekto, fondita en 1930. Ĉiuj membroj de KP estas ankaŭ membroj de Soka Gakkai. La partnereco inter LDP kaj KP impresis strange, ĉar iliaj subtenantoj havas tute malsamajn filozofiojn. Aparte, dum la dua mondmilito Soka Gakkai estis severe subpremata de la registaro pro tio, ke ĝi rifuzis kulti ŝintoon kontraŭ postulo de la registaro. Rezulte ĝia fondinto estis arestita kaj mortis en malliberejo. Pro tiaj historiaj eventoj la plejparto de Soka Gakkai evitas ŝintoajn sanktejojn.\n\nEstas malfacile kompreni kiamaniere ilia koalicio eblas. Tio igas nin rememori ĉinan proverbon: „malamikoj sur la sama boato”.\n\nEdU estas, aliflanke, iom diferenca de la supre menciitaj religiaj grupoj, ĉar ĝi estas fondita en Koreio. Ĝin fondis Moon Sun-myung en 1954, kiel frakcion de kristanismo. Koncerne ĉi tiun religian grupon oni raportas en Japanio pri multaj problemoj. Interalie raportiĝas, ke ĝi submetas studentojn al cerbolavado kaj apartigas ilin de iliaj familioj, postulas de kredantoj eksterordinare grandajn mondonacojn kaj pelas ilin al bankroto, kaj la kredantoj devas geedziĝi kun homoj elektitaj de la gvidanto.\n\nLa patrino de Yamagami Tetsuya, la suspektato pri la murdo de Abe, estas fervora membro de EdU . Laŭ intervjuoj kun parenco lia, la familio travivis tro kruelan tempon. En la infanaĝo de Yamagami lia patro sin mortigis, kaj lian plejaĝan fraton kaptis kancero. En la klopodo por savi lin la patrino aliĝis al EdU , kiu tuj absorbis ŝin. La patrino mondonacis al la organizo pli ol 100 milionojn da enoj (ĉ. 700 000 eŭrojn), kvankam ŝiaj gefiloj apenaŭ povis manĝi. Yamagami atingis tre bonan poentaron en la lernejo kaj poste matrikuliĝis en altnivela universitato. Tamen li kontraŭvole devis rezigni la universitaton pro tio, ke li ne plu povas pagi la kotizon. Li provis mortigi sin, kiam li estis 25-jara. Laŭ lia parenco, li emis al tio kun la celo disponigi al siaj gefratoj la monon de la vivasekuro. Dek jarojn poste, kiam Yamagami estis ĉirkaŭ 35-jara, lia plejaĝa frato iris al la hejmo de estrarano de EdU , portante tranĉilon. Li tie mortigis sin.\n\nEn Japanio estas konata la fakto, ke Abe havis amikajn rilatojn kun EdU . Abe naskiĝis en familio, kie formiĝis multaj politikistoj. Lia avo Kishi Nobusuke, kiu ankaŭ estis ĉefministro, amikiĝis kun la fondinto Moon. Ili simpatiis kontraŭkomunismon. Antaŭ la naskiĝo de Abe, lia familio kaj EdU havis rilatojn. Fakte, en februaro 2022, okaze de la festo de organizaĵo ligita kun EdU , Abe sendis filmon kun gratulmesaĝo, kie li esprimis sian admiron pri Han Hak-ja. Yamagami diris, ke ĉi tiu filmeto decidigis lin murdi Aben.\n\nLa amikeco inter Abe kaj EdU donis al japanoj strangan senton, ĉar iliaj dogmoj estas tute kontraŭaj. Abe estas konata kiel fervora patrioto kaj reprezentanto de la ekstrem-dekstraj politikistoj. Dum sia mandato li plurfoje vizitis la sanktejon Yasukuni, kie estas sanktigitaj la instigintoj de la milito. Liaj vizitoj al la sanktejo kaŭzis fortan riproĉon enlande kaj eksterlande, tamen li ne interrompis sian vizitadon. Tial li gajnis grandan popularecon inter dekstremuloj kaj aziofobiemuloj. Aliflanke, Moon Sun-myung asertis, ke Tennoo kaj la japanoj devas cedi kaj servi al Koreio. Tio devas esti tute ne akceptebla precipe de patriotoj, eĉ se ili havas la komunan celon kontraŭbatali komunismon kaj individuismon.\n\nPost la teruraĵo kontraŭ Abe malkovriĝis la fakto, ke ne nur Abe, sed ankaŭ multe pli da politikistoj ol eblis imagi, rilatas al EdU . Surprize, laŭ enketo 179 el la 379 parlamentanoj de LDP havas rilaton kun la religia grupo en diversaj manieroj. Ne malmultaj eĉ partoprenis ĝian kunvenon kaj ricevis monoferon. Ne nur anoj de LDP sed ankaŭ kelkdek anoj de la opoziciaj partioj rilatis al ĝi. Kelkaj pardonpetis, sed multaj aliaj neis la aferon aŭ tute silentis. Iu estrarano de LDP eĉ diris „Mi ne komprenas, kial rilato inter LDP kaj EdU estas problemo”. Japanaj politikistoj vartis sian intiman rilaton kun EdU , kvankam multaj seriozaj problemoj de EdU estis delonge bone konataj en Japanio. Oni suspektas, ke tiuj politikistoj ricevis helpon de EdU por elektiĝi, kaj ke EdU povis influi la politikon pere de la politikistoj. Ĵurnalistoj kaj parlamentanoj daŭre esploras la problemon, sed LDP ŝajne evitas alfronti ĝin.\n\nPost la duafoja elekto de Abe en 2012, li realigis multajn leĝojn kaj gajnis popularecon, fortigante sian karakteron ignori kontraŭulojn. Konsekvence, Abe restis en sia ĉefministra posteno dum la plej longa tempo en la japana historio. Dum lia periodo gravaj problemoj pri demokratio sin sekvis: suspekto de koluzioj kun intimaj entreprenoj, falsado kaj perdiĝo de oficialaj dokumentoj, leĝigado de leĝproponoj, kiuj povas atenci civilajn rajtojn, ktp. Li estadis kiel „la simbolo de la tempo” kaj por sekvantoj kaj por kontraŭuloj.\n\nPost lia morto ni trovis, ke tia maniero ignori la bazajn principojn de demokratio ŝajne radikiĝis en Japanio; lian ŝtatan funebraĵon decidis nur la kabineto, malgraŭ ke pli ol duono de la popolo kontraŭis tion.\n\nDum la tempo pasas, multiĝas la viktimoj de EdU . Ĉu Japanio povas fortranĉi la rilaton kun EdU ? Ni nun alfrontas malfacilajn kernajn problemojn pri religioj, politiko kaj demokratio en Japanio.", "author": "HATACHI Toshiko", "categories": ["Aktuale", "JAPANIO", "Moderna vivo"], "audio_links": null}
{"url": "https://www.monato.be/2023/013278.php?p", "title": "Pliiĝis la kultivado de opio", "published": "2023-03-01 00:00:00", "content_text": "La rikolto de opio en Afganio en 2022 estis la plej profitdona de kelkaj jaroj. La kultivado pligrandiĝis je preskaŭ unu triono, kaj la prezoj kreskis sendepende de tio, ke la lando estas skuata de humanitara kaj ekonomia krizoj. Tio prezentiĝis en raporto (la unua, post kiam la taliboj atingis la regpovon en aŭgusto 2021) de la Oficejo de Unuiĝintaj Nacioj pri Narkotaĵoj kaj Krimado (OUNNK).\n\nLa internacia komunumo devas labori por kovri la urĝajn bezonojn de la afgana popolo kaj plifortigi la necesajn paŝojn por haltigi la krimgrupojn, kiuj komercas per heroino kaj damaĝas la homojn en la tuta mondo.\n\nLaŭ konstatoj de OUNNK la kultivado de opio en Afganio pliiĝis je 32 % en 2022 kompare kun la pasinta jaro, kaj ĝi atingis 233 000 hektarojn. La areo de opio en 2022 estis la tria laŭ amplekso ekde la komenco de monitorado. La kultivado estas koncentrita en la sud-okcidentaj partoj de la lando, kiuj havas 73 % de la kultivata areo, kaj en kiuj estas observata plej forta pligrandiĝo de la rikolto. Ekzemple, en la provinco Helmand unu kvinonon de la kultivata tero okupas opiopapavo.\n\nLa rikolto de opio en 2022 povus esti uzata por la produktado de 350-380 tunoj da heroino kun eksporta kvalito kaj pureco de 50-70 %.\n\nPost la anonco de la malpermeso de kultivado en aprilo de 2022 la prezoj de opio konsiderinde plialtiĝis. La enspezoj ricevitaj de la kamparanoj por la vendo de opio kreskis pli ol trioble: de 425 milionoj da usonaj dolaroj (ĉ. 400 milionoj da eŭroj) en 2021 ĝis 1,4 miliardoj da usonaj dolaroj (ĉ. 1,3 miliardoj da eŭroj) en 2022. Tiu cifero egalas al 29 % de la valoro de la agrokultura sektoro en 2021. Dum 2021 la valoro de la opioidoj 1 egalis la valoron de ĉirkaŭ 9 % de la agrokulturaj produktaĵoj de la antaŭa jaro.\n\nLa pliiĝo de la enspezoj ne nepre transformiĝas en aĉetpovon, ĉar en la sama periodo la inflacio akre plialtiĝis, kaj la prezoj de la nutraĵoj averaĝe kreskis je 35 %.\n\nLa okazaĵoj lige kun konfiskado – prezentitaj de la Platformo pri Monitorado de Drogoj de OUNNK – montras, ke la trafiko de opioidoj daŭras sen interrompo ekde aŭgusto 2021. Oni provizas per afganaj opioidoj ĉirkaŭ 80 % de la konsumantoj en la mondo.", "author": "Evgeni GEORGIEV", "categories": ["Aktuale", "AFGANIO", "Moderna vivo"], "audio_links": null}
{"url": "https://www.monato.be/2023/013281.php?p", "title": "Pentristo de la nigro", "published": "2023-03-01 00:00:00", "content_text": "La 26an de oktobro 2022 mortis en Francio la escepta pentristo Pierre Soulages [pjer suláĵ], por kiu nigro estis koloro kaj lumo kaj kies verkoj estis honorataj jam dum lia vivo (nur Chagall kaj Picasso ĝuis la samon). Nacia omaĝo okazis en la kvadrata korto de la muzeo Louvre .\n\nSoulages naskiĝis en 1919 en suda Francio en simpla familio (la patro estis karoseriisto), lernis en katolika internulejo kaj estis edukita de „du patrinoj” (patrino kaj pli aĝa fratino). Fascinite de malnovaj ŝtonoj kaj foruzitaj materialoj, li malkovris la romanikan arton en la abatejo Sainte Foy de Conques. Nur 8-jara li desegnas per nigra inko neĝan pejzaĝon „por igi la blankon de la papero pli blanka, pli luma ol neĝo”. En 1934 li pentras vintrajn pejzaĝojn kaj nigrajn senfoliajn arbojn, kio estos lia stilo. Post la abiturienta ekzameno li instaliĝas en Parizo, provas konkurse eniri Belartan Altlernejon, sed ne ŝatas ties konformismon.\n\nEn 1940 li estas mobilizita, restas en pluraj urboj, preparas la konkurson por iĝi instruisto pri artoj. En oktobro 1942 li edziĝas kun Colette Llaurens, kun kiu li vivos 80 jarojn. Li kontraŭas kaj evitas la devan laboron en Germanio per falsaj dokumentoj. En 1943 li konatiĝas kun pentristino Sonia Delaunay, kiu konatigas lin kun abstrakta arto. „Vi pentras per nigro kaj blanko, vi kaptas pentraĵon ĉe la kornoj, tio estas magio”, diris al li recenzisto.\n\nLi restas ĉe nigro, pentrante per karbonkrajono, juglanda inko kaj ekde 1948 gudro sur vitraĵo. Tiuj malhelaj pentraĵoj estas rifuzitaj de la Aŭtuna Salono en 1946, sed akceptitaj de la Salono de Sendependuloj pro „impresa simfonio de malhelaj koloroj”. En majo 1949 pentraĵo unuafoje estas aĉetita de muzeo (en Grenoblo) post lia unua persona ekspozicio. De 1949 ĝis 1952 li pentras dekoraĵojn por teatro, dum liaj verkaĵoj estas ekspoziciitaj en Novjorko (en 1950). En 1960 li pentras vitraĵojn en Akeno (Germanio), muran ceramikaĵon en Pittsburgh (Usono), proponas afiŝon por la Olimpiaj Ludoj en Munkeno en 1972. Pierre Soulages engaĝiĝas kaj fondas Komitaton de Intelektuloj por Eŭropo de Liberecoj. Poste li estas inter la kreintoj de la franc-germana televidstacio ARTE. Dume li plibonigas sian teknikon por elstarigi nigron. Li pentras, aldonas kaj forprenas nigran farbon: „Nigro ĉion invadas ĝis tiu punkto, ke ŝajne ĝi ne plu ekzistas”. Tio klaras dum ekspozicio en la pariza muzeo Pompidou: reflektiĝas lumo sur nigraj surfacoj.\n\nLa franca ministrejo pri financo mendas de li pentraĵojn, same la ministro pri kulturo Jack Lang en 1986. Li plu pentras per diversaj materialoj: 104 vitraĵoj de la abatejo Sante Foy de Conques, kie li malkovris romanikan arton. En 2004 (li estas 85-jara) li malkovras akrilon. Malfermiĝas nova muzeo nur por li en Rodez, suda Francio; aparta salono en la muzeo Fabre de Montpellier.\n\nLi kutimis diri „Mi ne priskribas, mi pentras”. Laŭ recenzisto lia verko dividiĝas inter kvin periodoj sed restas la karakterizo de nigro: 1946-1952: preparaĵoj kun juglanda tinkturo, vireco 1949-1956: formoj-signoj, kvazaŭa kojnoforma skribaĵo 1956-1963: koloroj (blanko, ruĝo, bluo) kovras tolaĵon, estas kovritaj de nigro, poste skrapita por ke reaperu koloro 1963-1971: unukoloraĵo aplikita per larĝa peniko kaj tirita de maldekstro dekstren 1972-1978: surpapera laboro, akvaforto, litografio kaj serigrafio. Li faris 118 verkaĵojn, eldonitajn en po 65 ĝis 300 ekzempleroj.\n\nLi pentris 1700 pentraĵojn, kiuj troviĝas en muzeoj tra la tuta mondo. Li estis franca pentristo inter la plej multekostaj sed ĉefe rara pentristo, kiu jam famiĝis dum sia vivo. Ni komparu kun Van Gogh, kiu devis plorpeti du ovojn kaj kompense farbis pordon de la kokinejo, por ne morti pro malsato! Soulages estis dediĉita al sia suda regiono (kaj sia edzino), gloris nigron kiel koloron, sed ne kreis skolon.", "author": "Renée TRIOLLE", "categories": ["Aktuale", "PENTRARTO", "Arto"], "audio_links": null}
{"url": "https://www.monato.be/2023/013284.php?p", "title": "Teritoriaj disputoj foriĝis. Kaj nun?", "published": "2023-03-01 00:00:00", "content_text": "Ekde la „pacifika milito” (1879–1884), kiu finiĝis per venko de Ĉilio super Peruo kaj Bolivio, la rilatoj inter la tri najbaraj landoj estas polemikaj kaj malsimplaj. La konflikto okazis pro ekonomiaj interesoj kaj malkonsento pri impostado rilate al la ekspluatado de salpetro, kupro kaj aliaj mineraloj en la dezerto Atacama.\n\nEn tiu milito, Ĉilio invadis kaj aneksis la regionojn Tarapacá kaj Antofagasta, kiuj apartenis respektive al Peruo kaj al Bolivio, kaj tiel ricevis gravajn strategiajn poziciojn en la dezerto Atacama. Peruo perdis grandajn minojn de salpetro kaj kupro, kaj Bolivio perdis la samon kune kun sia marbordo.\n\nKiam la milito finiĝis, traktadoj komenciĝis inter la tri landoj por longdaŭra paco en la regiono. Ĉilio konservis aneksitajn regionojn, sed redonis la okupitan provincon Tacna al Peruo en 1929 kaj konsentis ne fordoni la provincon Arica al alia lando sen perua konsento. Fine la landlimoj inter la landoj estis difinitaj.\n\nEĉ se ekde la pacifika milito militaj konfliktoj en la regiono ne plu okazis, multis politikaj kaj diplomatiaj disputoj, kiujn registaroj diskutis antaŭ internacia kortumo.\n\nEn 2014 la Internacia Kortumo en Hago verdiktis kontraŭ Ĉilio rilate al mara teritorio grava por la perua ekonomio. En marto de la sama jaro la du landoj aprobis la koordinatojn de la mara landlimo.\n\nLa posta kortuma decido estis celebrata en Ĉilio kiel nacia venko. Tiam Bolivio petis teritorion argumentante, ke post la milito la najbaro konsentis trakti pri la cedo de aliro al maro. Ĉilio asertis, ke tiu fakto okazis en 1946, do antaŭ la fondo de la Internacia Kortumo, kiu pro tio ne rajtas okupiĝi pri la temo. En 2018 la juĝinstanco decidis, ke Ĉilio ne havas devon trakti pri la cedo de aliro al maro.\n\nInter la du landoj restis ankoraŭ nefermita temo, pri kiu denove decidis kortumo. Ĉi-foje la objekto de la kverelo estis la statuso de la rivero Silala, kiu fluas trans la landlimon inter Ĉilio kaj Bolivio. La unua asertis, ke la rivero estas natura, do la du landoj rajtas uzi ĝin kiel internacian riveron, sed Bolivio argumentis, ke Silala fluas tra Ĉilio per artefaritaj kanaloj, do Ĉilio devas pagi al Bolivio pro ĝia uzo.\n\nFeliĉe por Ĉilio, la 1an de decembro 2022 la Internacia Kortumo en Hago decidis, ke Silala estas internacia rivero, do Ĉilio ne devas pagi al la najbaro. La decido estis grava plejparte por la Fervojo de Antofagasta al Bolivio (FCAB) kaj la Nacia Korporacio de Kupro de Ĉilio (CODELCO), kiuj nun uzas la akvon de la rivero.\n\nLa konduto de la tri landoj montras, ke oni povas solvi konfliktojn en paco. Perforto neniam estas solvo por niaj problemoj.\n\nDue, la landoj ĉiam devas trakti kaj paroli, diplomatio estas la nura vojo por atingi stabilecon inter popoloj kaj eviti militon. Ni volas labori por unuiĝo, sed por projekti estontecon kiel regiono, ni devas rigardi nian estintecon kaj sanigi militajn vundojn tiom, kiom ni povas.\n\nNun la estonteco restas tamen nebula, ĉar novaj polemikoj pri grandaj migradaj fluoj estas nova kaŭzo de malkonsento. Ekzemple, iuj ĉiliaj politikistoj proponas plifortigi la polican apudeston ĉelime kun Peruo kaj Bolivio por malpliigi neregulan migradon, kaj ksenofobiaj esprimoj iĝis hodiaŭ pli kutimaj ol antaŭe.\n\nĈilio trairas malfacilan momenton, kaj, bedaŭrinde, ofte ŝajnas, ke la muroj inter latin-amerikaj landoj plialtiĝas ĉiutage. La solvo de niaj landlimaj konfliktoj igas, ke ni povu esperi por paco kaj komprenemo inter ni, sed la konfliktoj, la militoj, kaj speciale ekonomiaj kaj politikaj krizoj en landoj kiel Venezuelo, Bolivio kaj Peruo, aŭ popolismaj movadoj, kiuj bezonas instigi naciajn sentojn, komplikas la vojon al paco kaj progreso.\n\nEstas bedaŭrinde, ke landoj, kiuj parolas saman lingvon kaj havas similan kulturon, ne povas kompreni unu la alian.", "author": "Leonardo ARAYA", "categories": ["Aktuale", "ĈILIO/BOLIVIO/PERUO", "Politiko"], "audio_links": null}
{"url": "https://www.monato.be/2023/013285.php?p", "title": "Kurboriĉa vojo al demokratio", "published": "2023-03-01 00:00:00", "content_text": "Jam dum kelkaj jardekoj la mondaj amaskomunikiloj raportas pri armita konflikto, perforto, granda krimado, etnaj konfliktoj kaj humaneca krizo en Demokratia Respubliko Kongo (DRK). En novembro ili dissendis ankaŭ mallongan informon, ke kenjaj soldatoj – parto de la orient-afrikaj regionaj fortoj 1 batalantaj kontraŭ la ribeluloj – alvenis en la urbo Goma, kiu situas en la orienta parto de DRK. Kio okazas en la laŭ areo due plej granda lando de Afriko? Kiel la lando povas troviĝi en tiom malbona situacio? La respondon indas serĉi en ĝia historia kaj politika evoluo.\n\nSe diri simple kaj koncize, en la lando okazas enlanda milito, bataloj inter la registaraj fortoj kaj rivalaj armitaj grupoj. DRK havis turbulan historion, ĝiaj unuopaj reĝimoj estis kreitaj kiel konkreta rezulto de internaj klanaj kaj etnaj konfliktoj. En la pasinteco ĝi ekzistis kiel la Reĝlando Kongo, Libera Ŝtato Kongo, Belga Kongo, Kongo Kinŝasa, Zairo. La sendependecon ĝi akiris en 1960 kaj ekde tiu jaro membras en Unuiĝintaj Nacioj (UN).\n\nLa politikan malstabilecon de la lando tre forte influas ankaŭ la ruanda genocido en 1994 kontraŭ tucioj kaj parte ankaŭ kontraŭ hutuoj, kiu rezultigis la unuan kongan militon. La posta streĉiteco inter la tiama prezidanto kaj la ruandaj soldatoj ĉeestantaj en la lando kondukis al la dua konga milito en 1998–2003, en kiu ankaŭ aliaj afrikaj landoj partoprenis. Kvankam la dua konga milito oficiale finiĝis per pactraktatoj, armita kaj etne motivita konflikto daŭre ekzistas.\n\nLa ĉefaj agantoj de la enlanda konflikto en DRK estas nuntempe diversaj fragmentaj ribelgrupoj. En la orienta parto de la lando, malgraŭ la pactraktatoj, jam dum jaroj batalado inter la registaraj trupoj kaj ribeluloj daŭras. Laŭ taksadoj de fakuloj, en la lando agadas pli ol 120 armitaj grupoj, kiuj masakras kaj murdas la civilan loĝantaron, ofte en etna purigado.\n\nUnu el la ĉefaj armitaj grupoj estas la „Movado de la 23a de marto” (M23), kiu konsistas plejparte el membroj de la tucia etno. Ili forlasis la registaran armeon, asertante, ke la registaro ne sufiĉe agas por protekti la rajtojn de tiu etna malplimulto, al kio ĝi devontigis sin kontrakte en pactraktato de 2009. M23 gvidis ribelon en la nordoriento de DRK inter 2012 kaj 2013, sed ĝi estis venkita de registaraj trupoj. Ĝiaj membroj estis kelkajn jarojn armee neaktivaj. Tamen, fine de 2021, ili rekomencis batali kontraŭ la kongaj registaraj trupoj, akuzante la registaron pri neplenumo de la interkonsentoj. Ekde tiam ili konkeris kaj akiris grandajn areojn en la provinco Nord-Kivuo, inkluzive de la malgranda, sed strategie ŝlosila, urbo Bunagana ĉe la limo kun Ugando.\n\nLaŭ diplomatoj kaj milit-analizistoj, la militaj agadoj de M23 malstabiligis rilatojn ne nur en DRK, sed ankaŭ en Mez-Afriko. DRK akuzas la najbaran Ruandon pri subteno al la ribeluloj. Ruando rifuzas la kulpigon kaj kontraŭe asertas, ke DRK kunlaboras kun ribela grupo „Demokrataj fortoj por la liberigo de Ruando”, kiu partoprenis la genocidon de la tucioj. Se diri diplomatie kaj simple, sakstrato.\n\nPor solvi armitajn konfliktojn per pacaj kaj diplomatiaj rimedoj, la Sekureca Konsilio de UN per siaj rezolucioj 1279 (1999) kaj 1291 (2000) kreis pacmision sub la nomo MONUSCO 2 . La pacmisio de UN en DRK estas la plej granda tiaspeca kaj celas pacigi la multnombrajn armitajn grupojn, kiuj batalas unu kontraŭ la alia kaj kontraŭ la registaro en ĉi tiu granda kaj ercoriĉa lando.\n\nLa ĝisnunaj deklaroj de mondaj politikistoj kaj internaciaj organizaĵoj postulas sindetenon kaj dialogon. Ekzemple UN, Eŭropa Unio kaj Eŭropa Parlamento adoptis rezoluciojn pri la politika situacio en DRK, kiuj kondamnis la perforton kaj alvokis al dialogo de ĉiuj flankoj. Bedaŭrinde, sen sukceso.\n\nMalgraŭ la enormaj diplomatiaj klopodoj de la internacia komunumo, daŭre okazas diversaj fizikaj perfortaj agoj kaj nenecesaj mortoj, ne nur ĉe la loka civila loĝantaro sed ankaŭ ĉe la soldatoj de pacfortoj de UN. Februare 2021 en la oriento de la lando eĉ mortis itala diplomato, Luca Attanasio, kiu funkciis kiel eksterordinara kaj plenrajtigita ambasadoro en DRK.\n\nUnu el la ĉefaj kialoj de la nuna malfavora situacio en DRK estas ankaŭ historia rivaleco inter etnoj, ĉefe inter tucioj kaj hutuoj. Dum en la 1960aj jaroj la enlanda konflikto estis kondukata kiel batalo kontraŭ imperiismo aŭ por socialismaj reformoj, aktualaj disputoj inter etnoj okazas ĉefe pro ekonomiaj kialoj: akiri superregadon en regiono kun naturriĉaĵo. Profitoj el lokaj oro, kobalto aŭ koltano fluas ne por la prospero de la regiono kaj la lando, sed por la financado de daŭraj armitaj konfliktoj.\n\nLa plua politika kaj ekonomia evoluo de DRK estas do nuntempe malfacile antaŭvidebla. Ankaŭ la klopodoj de la internacia komunumo solvi la enlandan konflikton per pacaj rimedoj ĝis nun ne estis efikaj. Ŝajnas, ke la fina diplomatia solvo de la enlanda politika situacio en DRK ne povas esti venko por iu ajn el la etnoj kaj armitaj grupoj. Eble ĉi tiun internan afrikan problemon solvos novaj politikaj gvidantoj, kiuj ne estos ŝarĝitaj de la kolonia pasinteco, kaj kies prioritato estos nur demokratio kaj ekonomia kresko de la lando favore al la loĝantaro.", "author": "Julius HAUSER", "categories": ["Aktuale", "D. R. KONGO", "El diplomatia vidpunkto"], "audio_links": null}
{"url": "https://www.monato.be/2023/013286.php?p", "title": "Olaf Scholz kaj Wirecard: la forgesema kanceliero", "published": "2023-03-01 00:00:00", "content_text": "Junio 2020. La mondo suferas dum la unua pandemia somero. La pandemio kondukas al tutmonda ekonomia krizo, firmaoj bankrotas. Inter ili ankaŭ la bavara financserva entrepreno Wirecard . Ties bankroto unuavide ŝajnis esti unu el la bedaŭrindaj sekvoj de la pandemia-ekonomia krizo, sed tre baldaŭ evidentiĝis, ke la kialoj por la bankroto estas tute aliaj: ĝian nesolventecon kaŭzis malrespondeca financa konduto, grandskala fraŭdo, kaj neklarigebla manko de 1,9 miliardoj da eŭroj.\n\nPlia suspektinda fakto estas, ke la iama ĉefa entreprena oficisto (ĈEO) de Wirecard , Jan Marsalek, tuj post anonco de ties nesolventeco subite malaperis kaj kun li miliardoj da eŭroj de investintoj. Tia estis la komenco de la plej granda, kaj ĝis nun ne solvita, ekonomipolitika skandalo en la postmilita historio de Germanio.\n\nLa entrepreno Wirecard , fondita en 1999, estis (laŭpercepte) sukcesa financserva entrepreno, kiu specialiĝis pri elektronika monĝirado, riskomastrumado kaj emisiado de kreditkartoj. En tiu kadro ekzistis ankaŭ Wirecard Bank kiel branĉokompanio de Wirecard mem. Sed jam longe antaŭ sia nesolventeco Wirecard aperis en la titoloj de financgazetoj. En 2015 la brita Financial Times (FT) unuafoje raportis tre kritike pri la ekonomia konduto de Wirecard . En la artikolo oni publike akuzis tiun entreprenon pri koruptado, monlavado kaj fraŭdo. Kaj kvankam la kurzo de la akcioj de Wirecard dum mallonga tempo falis, la financa merkato kaj la investantoj rapide forgesis pri la riproĉoj de FT.\n\nNur en 2019 denove aperis kelkaj kritikemaj raportoj en Financial Times . Ĉi-foje oni raportis pri suspekto de kontrakto-falsado, falsitaj fakturoj kaj falsado de bilancoj en Singapuro cele al monlavado. FT raportis ankaŭ, ke ĝi havas dokumentojn, kiuj pruvas, ke almenaŭ du entreprenestroj en Germanio scias pri la manipulado en Azio. Kaj nun reagis la institucioj: sekvis priserĉoj de la oficejo en Singapuro, kaj en Usono oni intencis jure akuzi la borse kvotatan entreprenon. Sed la katastrofo venis nur la 18an de junio 2020: en tiu tago la germanaj revizoroj sciigis la estraron de Wirecard , ke mankas pruvo pri aktivaĵo de 1,9 miliardoj da eŭroj. Samtempe ili sciigis al Wirecard , ke tre verŝajne temas pri trompo. En la borso kolapsis la kurzo de Wirecard , kaj la ĝistiama ĈEO Marsalek forlasis Germanion nur kelkajn horojn post la akuzo de la revizoroj. Lia celo estis supozeble Belorusio.\n\nĜis nun ne tute klaras la rolo de la nuna federacia kanceliero Olaf Scholz en la tuta skandalo. Sciatas nur, ke li iel implikiĝis en ĝi. Lia implikiĝo okazis kiam li ankoraŭ ne estis kanceliero. En 2020, kiam la tuta skandalo eniris la publikan sferon, Scholz estis federacia ministro pri financo en la lasta registaro de Angela Merkel. En tiu pozicio li estris ankaŭ la federacian financkontrolan institucion BaFin , kies tasko estas interalie la kontrolado de la germana financa merkato. Sed kiam la skandalo fariĝis publika, la publikan atenton en Germanio dominis la kovim-pandemio kaj ties sekvoj. La pandemio kaj la tiama vakcinadĥaoso en Germanio dominis ankaŭ la balotbatalon de 2021. Nur tiel klarigeblas, kiel Scholz tamen povis fariĝi la kancelierkandidato de la socialdemokrata SPD kaj la oponanto de la kancelierkandidato de la kristan-demokratoj gvidataj de Angela Merkel. La skandalo de Wirecard malaperis el la publika atento.\n\nPost la parlamentaj balotoj en septembro 2021, kies rezulto ebligis la enoficiĝon de nova koalicio kun Olaf Scholz kiel kanceliero, la pandemio malpliseveriĝis. La amaskomunikiloj nun pli akre kaj ofte raportis pri la skandaloj de la nova kanceliero Scholz. Skandaloj, ĉar Wirecard ne estas la sola makulo en la politika kariero de Olaf Scholz. Li estas implikita ankaŭ en alia granda ekonomipolitika skandalo eĉ kun internacia dimensio: la skandalo Cum-Ex , supozeble kiam li ankoraŭ estis urbestro de Hamburgo. Temas pri granda (kaj ne limigita nur al Germanio) financa skandalo, en kiu per imposta fraŭdo jam nur en Eŭropo estis defraŭditaj kelkaj miliardoj da eŭroj. Raportado pri ambaŭ skandaloj ekde 2022 estas tre ofta en la germanaj amaskomunikiloj.\n\nAnkaŭ pri maldiligentemo de la justico oni plendi ne povas: ekde 2020 unu el la iamaj ĉefmanaĝeroj de Wirecard , la aŭstro Markus Braun, sidas en poresplora aresto en Munkeno. En junio 2021 parlamenta esplorkomisiono konkludis, ke pro sia tiama funkcio kiel ministro pri financo Olaf Scholz estas almenaŭ politike respondeca en la skandalo Wirecard . Tamen post somero 2021 ne multo plu okazis: en septembro 2021 estis la balotoj al la germana federacia parlamento Bundestag , kaj la emo de la nove enoficiĝinta kanceliero Scholz al kunlaboremo kun la justico post la balotoj ankoraŭfoje malaltiĝis.\n\nSe aperas demandoj al li pri lia implikiĝo en la skandalon, li ĉiam ripetas, ke li simple ne plu memoras. La forgesemo de la nova kanceliero intertempe fariĝis kvazaŭ reala satiro en Germanio. Sed sen gravaj ĉefatestantoj la justico ne multon povas vere klarigi. Ni memoru, ke ekzemple la iama ĈEO de Wirecard (la ĉefatestanto Marsalek) malaperis al Belorusio kaj de tie supozeble al Rusio. Kaj tio levas aliajn demandojn – ekzemple la demandon, kiagrade la skandalo havas ankaŭ eksterlandan kaj sekurecpolitikan dimensiojn.\n\nLa komenco de la milito en Ukrainio en februaro 2022 kaj la ofte kritikata germana sinteno al ĝi donis novan eksterapolitikan dimension al la skandalo Wirecard . Ne malmultaj observantoj en Germanio kredis, ke la supozata restado de Marsalek en Rusio estas la kialo por la (komence) hezitema germana politiko koncerne milithelpon al Ukrainio. Oni opiniis, ke la rusia prezidanto Putin ĉantaĝis Scholz-on laŭ la maniero: „Aŭ vi restu kvieta, aŭ mi ekparoligos Marsalek-on”. Post unu jaro de milito en Ukrainio kaj kelkaj ŝanĝoj en la germana aliro al la ukraina konflikto tiu hipotezo verŝajne ne plu estas sencodona. Tamen restas la demando, kie kaŝiĝas Marsalek. Kaj eĉ pli grave: kiu kaŝas lin, kaj kial?\n\nLa skandalo tenas Germanion en suspenso. Nun, kiam la pandemio ne plu superregas la publikan atenton, la germana publiko pli atente sekvas la evoluon de la situacio ĉirkaŭ Wirecard . La nedubebla implikiĝo de la kanceliero Scholz en ĝi ŝarĝas lian registaron. Ju pli la justico malkovras, des pli granda ŝajnas esti la forgesemo kaj nekunlaboremo de Scholz. Kaj kvankam la justico senhalte laboras pri klarigo de la skandalo, la obstakloj daŭre estas altaj: la ĉefatestantoj aŭ ne volas depozicii, aŭ fuĝis. Unu el la atestantoj ja estas Scholz mem, sed ĝis nun li rifuzis ĉian fruktodonan kunlaboron kun la justico koncerne la skandalon pri Wirecard .\n\nLa demando estas, kiom longe ankoraŭ daŭros la jura klarigo de la skandalo. Ŝajnas, ke ĝi ne finklariĝos dum la nuna parlamenta periodo de la registaro de Scholz. Sed la situacio estas „flua”, ĉiam aperas novaj, surprizaj evoluoj. La jura klarigo pri la skandalo ĉirkaŭ Wirecard ankoraŭ havas potencialon por granda politika tertremo en Germanio.\n\nOlaf Scholz naskiĝis en 1958 en Osnabrück (nord-okcidenta Germanio). Jam kiel junulo li fariĝis membro de la socialdemokrata partio (SPD). Li studis jurosciencon en Hamburgo (1978–1984) kaj post siaj studoj estis civilservanto (anstataŭ militservi) dum 16 monatoj. Ekde 1985 li laboris kiel advokato en Hamburgo.\n\nEn 1998 li eniris la federacian politikon kaj elektiĝis kiel deputito (por Hamburgo) en la germanan federacian parlamenton Bundestag . En 2011 li demisiis kiel deputito kaj fariĝis reganta urbestro de Hamburgo. En 2018 li revenis al la federacia politiko kaj fariĝis ministro pri financo en la lasta registaro de Angela Merkel. Fine li estis kancelierkandidato de SPD por la parlamentaj balotoj en 2021, kaj en decembro de la sama jaro Bundestag elektis lin kiel federacian kancelieron de Germanio. Li estas estro de maldekstra-liberala koalicio.", "author": "Martin PTASINSKI", "categories": ["Aktuale", "GERMANIO", "Ekonomio"], "audio_links": null}
{"url": "https://www.monato.be/2023/012010.php?p", "title": "Fascino de etaj insuloj", "published": "2023-04-01 00:00:00", "content_text": "Mallongan parton de mia vivo mi pasigis kun mia edzino kaj du filoj sur unu el la malpli grandaj loĝataj insuloj de Skotlando. Etaj izolitaj insuletoj, ie ajn en la mondo, ĉiam fascinis kaj allogis min. Plurfoje, mi vizitis diversajn insulojn de Portugalio, Italio, Kroatio kaj Irlando, sed por mi la plej interesaj estas la pli foraj, la ne tiom facile atingeblaj.\n\nSkotlando posedas pli ol 790 marajn insulojn, el kiuj la plimulto troviĝas en kvar ĉefaj grupoj, nome la insularoj Ŝetlandoj, Orkadoj kaj Hebridoj. La lasta dividiĝas en du grupojn, la Internaj Hebridoj kaj la Eksteraj. Cetere, estas amasoj da insuloj en la estuaroj Clyde [klajd], Forth [forf] kaj Solway [solŭej], sen mencii la abundajn enlandajn lagajn insuletojn. La plej suda mara insulo estas Creag Ealasaid (angle: Ailsa Craig), je ĉirkaŭ 16 kilometroj for de la ĉeftero. Ĝi estas, fakte, apenaŭ insulo, sed nur alta roko kun areo de ĉirkaŭ 1 kvadrata kilometro. Tamen, en la 20a jarcento tie loĝis anoj de familia branĉo de mia patrino (nome, la Girvan-familio, origina de la samnoma urbo Girvan, gaele Inbhir Gharbhain), kies solaj najbaroj estis la gardisto de la roka lumturo kaj lia familio (Thomson).\n\nDokumento verkita en 1549 pri la Hebridoj inkluzivas la rokon kiel unu el tiuj insuloj, sed ĝi situas tre for de tiu insularo. Hodiaŭ Creag Ealasaid estas neloĝata.\n\nNur en la Hebridoj, ĉe la okcidenta marbordo, troviĝas proksimume 550 insuloj, el kiuj 64 estis loĝataj en la jaro 1973. De tiam malkreskis la loĝantaro sur kelkaj, dum en aliaj (precipe sur la pli grandaj insuloj) ĝi iom kreskis. Oni konstatas, ke tiuj, kiuj devis forlasi sian hejman insulon kutime sentas profundan nostalgion, malgraŭ la fakto, ke la vivo sur malgranda insulo ofte estas malfacila, soleca kaj malriĉa, kaj la insula klimato ofte estas malmilda kaj ŝtorma. Tamen, sunaj someroj kaj belega tera kaj mara pejzaĝo ĝenerale plene kompensas tiajn malavantaĝojn.\n\nEn la pasinteco multaj malgrandaj insuloj, kiuj hodiaŭ estas neloĝataj, havis daŭran loĝantaron. En la 19a jarcento pluraj familioj loĝis sur hebridaj insuloj kiel Pabaigh kaj Fuaigh Mòr, sed la loĝantoj estis perforte elpelitaj de avaraj posedantoj, io okazinta en preskaŭ la tuta norda Skotlando. En la jaro 1755 la altejaj kaj insulaj regionoj enhavis 20 % el la loĝantaro, sed en 1961 la kvanto falis ĝis 5 %.\n\nAliaj insuloj iam loĝataj, sed hodiaŭ ne plu, inkluzivas la etajn Miughalaigh, Nos, kaj la insularon Hiort (angle: St. Kilda), kiuj estis forlasitaj en la 20a jarcento. La plej drasta demografia malkresko koncernas la plej forajn kaj izolitajn insulojn kaj insularojn.\n\nLa eta insulo Hiort situas en la Atlantika Oceano, 64 kilometrojn for de la simile malproksima (sed pli atingebla) insulego Leòdhas. Al ĝi mankas natura haveno. Do, la vojaĝo de Hiort al aliaj insuloj, aŭ de la ĉeftero al Hiort, estas ege danĝera.\n\nLa historio pri la fino de la eta komunumo en Hiort estas aparte malĝojiga. Dum pli ol mil jaroj, tiu insulo – la due plej fora el la Hebridoj – estis loĝata de fortaj kaj kuraĝaj homoj, kiuj nutris sin precipe per marbirdoj kaj ties ovoj, kiujn ili kolektis pendante ĉe la altegaj kaj danĝeraj klifoj. La kultivado de greno kaj terpomoj estis malfacila kaj necerta, sed la bestara grego kaj la ŝafaro, kvankam ne grandaj, estis bonaj. Vizitantoj laŭdis la kvaliton de la tiea bovina lakto. Krom en tre severaj veteraj kondiĉoj, la insulanoj havis sufiĉon por manĝi, kaj ili estis sanaj kaj kontentaj. Tamen, kontraŭ la deziroj de la loĝantoj de Hiort, la skota burokrata fako respondeca pri la insuloj decidis evakui la tutan loĝantaron, kaj en la jaro 1930 ili estis devigataj por ĉiam forlasi sian antikvan hejmon. Kun la morto de la insula komunumo mortis ĝia kulturo, la riĉa dialekto de la gaela lingvo kaj ĝiaj tradicioj. De tiam, la „vivo kaj morto de Hiort” iĝis temo de libroj kaj poemoj en la gaela kaj la angla lingvoj.\n\nEn la jaroj post nia propra restado en la norda insuleto, kie mia edzino estis la lernejestrino, ni loĝis dumtempe en la kamparo sude de la nord-orienta urbego Aberdeen [aberdin – prononcata kun forta kartava „rr”, ne laŭ la sud-angla prononco!]. Dum konversacio kun la pastoro de la loka paroĥo li menciis, ke li estis unu el la lastaj infanoj, kiuj loĝis sur Hiort, kaj lia patro estis la lasta tie deĵoranta misiisto de la Eklezio de Skotlando. La komunumo estis tro malgranda por havi sian propran ordinitan klerikon.\n\nJe la pli norda ekstremaĵo de la okcidentaj insuloj troviĝas la insuleto Rònaigh-a-Tuath (angle: North Rona), kiu troviĝas en la malmilda Atlantiko ĉirkaŭ 76 kilometrojn for de la norda kabo Leòdhas (angle: Lewis), la plej granda hebrida insulo. Rònaigh-a-Tuath estas apenaŭ atingebla, krom en aparte trankvilaj veteraj kondiĉoj. Ĝi estas la plej fora iam loĝata insulo en Skotlando, kaj la hebrida insulo plej proksima al la feroa insularo. Ĝi havas areon de 1,09 kvadrataj kilometroj. Malgraŭ sia malgrandeco, Rònaigh estis iam loĝata. Supozeble en la oka jarcento ĝi estis loĝejo de la kelta ermito Ronan, kies oratorio ankoraŭ videblas en la insulo. En la 17a jarcento ĝin okupis gaelaj ŝafistoj kaj iliaj familioj. En 1745 restis naŭ personoj en la insulo. La lasta familio tie loĝanta, estis tiu de la ŝafisto Donald MacLeod, kromnomita „La reĝo de Rona”. Li reiris al Leodhas en la jaro 1844. En tiu sama jaro du viroj de Leòdhas kverelis kun la pastoro de la preĝejo, kaj ili iris loĝi sur Rònaigh, sed en 1885, oni trovis la kadavrojn de ambaŭ. Nun la insulo estas neloĝata.\n\nĜis nun, neniu brita registaro sufiĉe faris por subteni la ekonomion, infrastrukturon, komunikaĵojn kaj kulturon de la insuloj kaj la altejaj regionoj de Skotlando. Kvankam ili estas unu el la plej belaj „sovaĝejoj” de la nord-okcidenta parto de Eŭropo, ili estas ankaŭ unu el la plej maldense loĝataj.\n\nNi, kiuj nun loĝas en la Irlanda Respubliko, post familia vojaĝo ĵus revenis de Donegal (gaele Dún na nGall), regiono en la nord-okcidenta parto de Irlando, kiu estas impone simila al la skota altejo. Ni pasigis kelkajn tagojn en la insuleto Cruit. Malgranda loka komunumo de denaskaj insulanoj ankoraŭ loĝas tie, sed la plimulto el la domoj en la insulo kaj en la apuda ĉeftero nur en somero estas okupata de turistoj. Laŭŝajne, en la moderna mondo ne restas loko por tiaj antikvaj tradiciaj komunumoj.", "author": "Garbhan MACAOIDH", "categories": ["Aktuale", "NATURO", "La skotlandaj insuloj"], "audio_links": null}
{"url": "https://www.monato.be/2023/012031.php?p", "title": "Nova modo plivastiĝas", "published": "2023-04-01 00:00:00", "content_text": "En Italio la ludo Fantazia Futbalo (itale fantacalcio ) unuafoje populariĝis en la 1990aj jaroj. Sed laŭ multaj amaskomunikiloj ĝi fariĝis tiom laŭmoda, ke estas kreskanta nombro da ŝatantoj, kiuj „kontaĝas” unu la alian.\n\nTemas pri imaga ludo, kiu tamen sin bazas sur la realo: oni uzas donitaĵojn el la matĉoj ĉiusemajne okazantaj kadre de la vera futbala ĉampionturniro de la lando. Ĉiu partoprenanto elektas kaj aĉetas (per imaga mono, sen vere elspezi) la komponantojn de la propra „ideala” teamo. Eblas aĉeti piedpilkistojn el ajna teamo de la itala ĉampionturniro ( serio A , kvankam lastatempe naskiĝis turniroj ankaŭ pri serio B ) kaj „kombini” ilin plej libere, sen ke estu metitaj ajnaj limoj al ies fantazio kaj kompetento. Oni do povas havi senprobleme en la sama teamo la golulon de Lazio, defendantojn el Fiorentina kaj Udinese, avanulojn el Bologna kaj Napoli ktp.\n\nĈiu aliĝinto, antaŭ la komenciĝo de la vera ĉampionturniro, fariĝas „trejnisto” de teamo, kiun li mem starigas, kaj li havas je sia dispono buĝeton por klopodi gajni imagan ĉampionturniron. Ofte oni preparas etajn premiojn: pokalon, pladon kaj ankaŭ krozadon, aŭtomobilon, biciklon ktp, kvankam kelkfoje ne estas veraj premioj.\n\nEn la listo de aĉeto-vendo ĉiu piedpilkisto havas apartan merkatan valoron, kiu dependas de lia antaŭa kariero kaj ankaŭ de la rendimento – okaze de la merkat-sesioj, kiujn oni malfermas de tempo al tempo, ekzemple en januaro –, kiun li montras dum la koncerna sezono. Ekzemple, post kelkaj bonaj matĉoj pliriĉigitaj de iom da belaj goloj, lia kosto nepre altiĝos. Male, post maltrafoj aŭ malebloj ludi en longa periodo, lia prezo malaltiĝos. Estas kvazaŭ ĉiu piedpilkisto estus kvotata ĉe imaga sporta borso. Oni povas aĉeti piedpilkiston kontraŭ 1 monero kaj revendi lin post kelkaj monatoj por 30 moneroj, per kiuj oni povas aĉeti 2-3 bonajn futbalistojn. Do, iuj aĉetoj povas fariĝi speco de investo por la estonteco, sed estiĝas ankaŭ risko: ne utilas strebi al atleto, kiu poste neniam ludas.\n\nKomence de la fantazia ĉampionturniro (kiu povas esti private organizita nur kun la propraj amikoj, per sendo al ili de speciala invito; aŭ publike kun nekonatoj), ĉiu imaga trejnisto kreas sian piedpilkistan grupon utiligante la antaŭe fiksitan buĝeton: plej ofte oni havas 200 „monerojn”, kiuj devas esti nepre uzataj por la aĉeto de 3 goluloj, 8 defendantoj, 8 terenmezuloj kaj 6 avanuloj. Oni ne povas aĉeti malpli ol 25 futbalistojn, kaj pro tio oni devas trovi la ĝustan kompromison inter famo, lerteco, talento kaj bezono pri ŝparado (kio postulas la aĉeton de iuj nepopularaj futbalistoj).\n\nOni kutime rajtas elekti 2-3 tre konatajn atletojn el prestiĝaj teamoj, sed oni devas cetere klopodi intuicii kiuj – inter la malpli konataj piedpilkistoj aŭ tiuj el la malpli famaj teamoj – estos la plej bonaj ludantoj de la imag-turniro. Ne necesas elspezi ĉiujn monerojn, se oni sukcesas krei bonan teamon je malalta kosto: la restanta mono tiuokaze povas esti utiligata en la venontaj merkataj sesioj.\n\nLa formado de teamoj postulas bonan konon de la diversaj piedpilkistoj kaj de la ebloj de ĉiuj teamoj, inkluzive de la malpli konataj. Estas aldone rekomendinde elekti anojn el pluraj teamoj, tiel ke, en ĉiu tago de la imaga turniro, oni povos elekti la plej taŭgajn piedpilkistojn, kiuj ludos (ekzemple sur la hejmtereno) supozeble facilan matĉon aŭ kiuj apartenas al vera teamo, kiu tiumomente tre brilas. La nomo de la teamo kaj la koloroj de la ĉemizo estas libere elekteblaj.\n\nAntaŭ ĉiu „tago” de la ĉampionturniro, kiu en Italio kutime okazas sabate aŭ dimanĉe, kvankam fojfoje oni ludas meze de la semajno, la imaga trejnisto devas – plej malfrue duonan horon antaŭ la komenciĝo de la unua „vera” matĉo – liveri al la ceteraj unuopaj partoprenantoj (aŭ al la mastruma sistemo, se oni uzas interretan/poŝtelefonan version de la ludo) sian oficialan liston, elektante (inter siaj 25 teamanoj) 11 bazulojn kaj 7 rezervulojn. Kelkaj atletoj ja devas resti ĉiufoje ekster la ludo, kaj trejnistoj kompreneble esperas, ke ili ne multe golos, ĉar male tio signifas, ke ili ne faris la plej ĝustan decidon koncerne la tiutage plej lertajn piedpilkistojn. La problemo ne ekzistas, se en onia teamo multaj atletoj suferis akcidenton, kaj tiuj iĝis rezervuloj ankaŭ en sia vera teamo. Oni povas sekvi, laŭ la haveblaj piedpilkistoj (ne malofte iuj estas elkonkursigitaj aŭ resaniĝantaj), unu inter la jenaj sistemoj: 4-4-2, 4-3-3, 4-5-1, 5-3-2, 5-4-1, 3-4-3 kaj 3-5-2 (la unua nombro indikas la defendantojn; la dua la terenmezulojn; la lasta la avanulojn). Al ĉio ĉi oni ja aldonas unu golulon. Ne eblas utiligi samtempe pli ol 3 avanulojn. La listo, fiksita antaŭ la komenciĝo de la veraj matĉoj, nenial povas esti modifata en la daŭro de la unutaga ĉampionturniro. Oni devas atendi la postan tagon por scii la rezultojn de la imagaj matĉoj surbaze de tiuj de la realaj matĉoj.\n\nPost la fino de la imaga sporta konkurso, kutime la sekvontan matenon, ĉiu piedpilkisto ricevas poentaron de 1 ĝis 10 (eblas frakcia poentaro). Ĝi dependas de la averaĝa poentaro donita al ĉiu ludinto fare de la itala gazetaro. Kelkfoje oni elektas ununuran fonton, sed la kriterio pro unuecaj kialoj devas esti klara kaj ne ŝanĝiĝi en la daŭro de la turniro. Al tiu ĉi poentaro oni adicias kaj maladicias poentojn, laŭ la okazintaĵoj de la veraj matĉoj. Jen +3 poentoj se oni golis, +1 pro ĉiu plenumita transludo (traa ŝoto, kiu rekte kaj klare ebligas al alia kunulo goli), -1 pro ĉiu golo en la propra golejo (tio validas nur por la golulo) aŭ elpeliĝo (ruĝa slipo), -0,5 pro admono (flava slipo), -3 pro punŝoto maltrafita, +3 pro punŝoto blokita (nur en la okazo de golulo). Oni elektas en iuj turniroj eĉ teamestron, kies kromaj poentoj ja havos duoblan valoron. Lia golo ekzemple estos premiita per 6 poentoj, lia elpeliĝo estos punita per -2. Oni kutime ne elektas golulon kiel estron, ĉar ĉiu kontraŭa golo fariĝus duobla. Plej multaj partoprenantoj elektas la avanulon, kiu ŝajne havas pli da ebloj goli.\n\nLa kalendaro de ĉiu turniro de fantazia futbalo estas simila al tiu de iu ajn reala ĉampionado. Krom la klasika klasifiko de ĉiu rondbatalo (baziĝanta sur venkoj, egalstatoj, malvenkoj, goloj faritaj, goloj ricevitaj), ekzistas kutime ankaŭ dua klasifiko pri la teamoj kun la plej alta ĝenerala poentaro. La ordo de la teamoj en la du klasifikoj ne nepre estas la sama. Fojfoje eblas okupi la unuan lokon en unu klasifiko kaj la trian en la alia.\n\nLa hejmterenan faktoron fojfoje oni ja konsideras: la loka (do la unue menciata en iu matĉo) teamo gajnas tiuokaze du poentojn pliajn, ĉar kutime en la vera futbalo la hejmuloj danke al la subteno de la publiko havas pli grandan probablon gajni la matĉon. La teamoj, depende de la nombro, estas metataj en rondbatalojn, kiuj siavice havas la saman nombron de partoprenantoj, kaj la fina poentaro estas la sumo de la poentoj de ĉiuj piedpilkistoj.\n\nLa sistemo por kalkuli la golojn faritajn de la teamo estas la jena: malpli ol 66 poentoj = 0 goloj; 66-71,5 poentoj = 1 golo, 72-77,5 = 2 goloj, kaj tiel plu, kun intervaloj de 6 poentoj inter unu golo kaj la alia. Ĉi tio estas tre grava: oni ne vere interesiĝas pri la nombro de goloj fare de la atletoj en la vera ĉampionturniro (ekzemple 2), sed oni sin bazas sur la totala poentaro de ĉiuj futbalistoj. Se unu el la elektitaj bazuloj fine ne gajnas poentojn (ĉar li ne ludas aŭ li ludas nur etan parton de la matĉo, kaj la gazetoj decidis ne prijuĝi lin), li estas aŭtomate anstataŭigata de la unua samrola rezervulo antaŭe elektita de la trejnisto. Se neniu rezervulo ludas, la teamo havas unu malplian ludanton; oni do konsideras nur la poentaron de la piedpilkistoj, kiuj efektive ludis. Elektante la ludontan teamon, oni do devas esti certa aŭ preskaŭ certa, ke la elektitaj atletoj ludos aŭ havos multajn eblojn ludi almenaŭ parton de la matĉo. Aliokaze oni riskas perdi altvalorajn poentojn kaj malvenki matĉon kontraŭ alia imaga trejnisto.\n\nFantazia futbalo plaĉas al ĉiuj kaj nun kuntrenas kiun ajn: junajn kaj maljunajn personojn. Ĝi ekzistis jam antaŭ 20 jaroj, sed oni tiam bezonis paperon kaj daŭran cerbumadon por kalkuli la mezumajn poentarojn kaj kompreni la finajn rezultojn. Nun, danke al la teknologio, ĉio ĉi pli simplas: estas retpaĝaroj kaj apoj, kiuj ebligas al ĉiu persono tre simple formi sian teamon, kaj amuziĝi kun amikoj aŭ nekonatoj, flegante la ĉiaman revon fariĝi sukcesa futbal-trejnisto!", "author": "Roberto PIGRO", "categories": ["Aktuale", "LUDOJ", "Moderna vivo"], "audio_links": null}
{"url": "https://www.monato.be/2023/013034.php?p", "title": "Jen antologia omaĝo!", "published": "2023-04-01 00:00:00", "content_text": "Antaŭ ol komenci tiun recenzon, mi devas konfesi, ke mi amegas kaj la hispanan lingvon kaj la hispanlingvajn literaturojn, kiujn mi studas kaj ĝuas de pli ol 30 jaroj, kaj ke mi eĉ instruis ambaŭ en la bonaj tempoj, kiam mia lando pensis pri latin-amerika integriĝo, anstataŭ la hodiaŭa flatado al Usono. Tiel, kiam la redakcio de MONATO anoncis, ke libro nomata Omaĝe al Lorca estas disponebla por recenzo, mi fulmrapide konigis mian tujan pretecon plenumi tiun taskon, ĉar mi avide volis scii, ĉu la antologio estas digna je la omaĝita aŭtoro aŭ ĉu ĝi – kiel mi jam vidis ie – estas por li kvazaŭ ia nova murdo.\n\nNe-hispanlingvano eble ne scias, ke Federico García Lorca estas la plej elstara hispana poeto de la 20a jarcento (kaj, sen ajna troigo, la plej elstara el tiuj naskiĝintaj post la 18a jarcento): la poeto, kiu lerte scipovis renovigi la hispanan poezion per kunligado de popolaj tradicioj al avangardeco, kaj kiu, kune kun la ĉiliano Pablo Neruda, simbolas la hispanlingvan poezion de la lastaj 120 jaroj.\n\nLi estis ankaŭ dramisto, kies preskaŭ ĉiuj verkoj estas surscenigitaj ĉu en teatro, ĉu en plej diversaj filmoj en diversaj landoj (ne nur hispanaj). Liaj poemoj estas muzikigitaj en diversaj lingvoj, de la angla ĝis la hebrea. Pri li oni jam verkis multajn librojn, studojn, dramojn ktp. Tamen, pli ol ĉio ĵus menciita, la verkaro de Lorca estas ne nur vera, profunda kaj eĉ kortuŝa plonĝado en la hispana kulturo, sed ankaŭ la plej trafa ŝlosilo, por ke oni plene komprenu ĝin – kaj temas ne nur pri tiu de la 20a jarcento.\n\nAntaŭ la graveco de tiu poeto, ni estu sinceraj: tiel, kiel neniu kantisto, eĉ se absurde genia, devas provi kanti ion el Frank Sinatra aŭ el Charles Aznavour, se li ne estas ĝisoste konvinkita, ke li plene sukcesos ravi la geaŭskultantaron, ĉar kontraŭe, tiu ago certe ne restos senpuna; sammaniere neniu devas misuzi la mitan nomon de Lorca. Tial, kaj jen nova konfeso: dekomence mi atendis eltrovi en tradukado de liaj poemoj, diversajn stumblojn de la tradukinto, pri kiu mi tuj diru: mi vere ŝatas la poemojn de Miguel Fernández, unu el plej elstaraj niaj nunaj poetoj. Ĉar la amara fakto estas: esti bona poeto ne nepre garantias, ke oni estu ankaŭ bona tradukisto de poezio.\n\nTamen mi feliĉas diri, ke ĉi-foje mi komplete eraris: la tradukoj de Fernández – kiujn mi legis kun la originala verkaro de Lorca ĉemane – estas ne nur bonegaj, sed prezentas ĝuste tion, kion mi taksis la plej malfacila ero en la esperantigo de Lorca: Fernández lerte, sed rigide, obeis al la ritmo kaj la sentemo de la originaloj. Kompreneble, por tiel agi, Fernández devis skermi per ĉiaj lingvaj ebloj por esprimi, je ties ĝusta nivelo, la riĉecon de la vervo de Lorca.\n\nKaj li tion faris sen uzo de la ruza strategio de kelkaj tradukistoj: elekti la plej „simplan” verkon de iu ĝenerale altnivela aŭtoro kaj esti por ĉiam laŭdata kiel „tradukinto de tre kompleksa verkisto”. Ne! Eĉ se Fernández estus pensinta pri tio, li tute fiaskus, ĉar ne ekzistas „simpla teksto” de tiom fekunda poeto kaj dramisto kiel Lorca, kaj tion elmontras la ampleksa, lerta kaj aku(ra)ta elekto de la prezentitaj tekstoj.\n\nTiu elekto alportis al Fernández demandon pli gravan ol la tradukado mem: kiel klarigi al ĝenerala legantaro – eĉ se hispanlingvana – la fantastajn, fantaziajn kaj neatendeblajn poeziajn bildojn kaj metaforojn, kiuj svarmis en la poemoj kaj dialogoj? Kiel permesi, ke la leganto ilin komprenu, sen ke tiuj fariĝu seneliraj kaprompiloj? Ĉi-okaze ne estis alia rimedo: Fernández devis plenigi sian libron per abundo da notoj kaj klarigoj, kiuj estas utilaj ne nur al la leganto, sed ankaŭ por alilandaj universitataj profesoroj, kiuj ie ajn devos instrui la poezion de Lorca (bedaŭrinde, tiu libro ne estis eldonita, kiam mi instruis tiun kurson ...). Tiuj notoj ja prezentas al ni diversajn interpretilojn por la poezio de García Lorca.\n\nKaj, se nun oni parolas pri prezentado, mi ne rajtas ne mencii la elegantan (por minimume diri) enkondukon, faritan de alia amanto de la hispana kaj hispanlingvaj literaturoj, iu profesoro Duncan Charters. Kompreneble, enkonduko verkita de la prezidanto de UEA estas bona vizitkarto, sed estas alia granda nomo en la libro; nomo, kiu estas neniel neglektenda – kaj kies ĉeesto estas kvazaŭ sekreta omaĝo: Fernando de Diego, kiu subskribas diversajn el la prezentitaj studoj/komentarioj pri Lorca kaj ankaŭ kelkajn el la tradukoj enirintaj en tiun volumon, kiu tiamaniere fariĝas antologio ne nur pri la omaĝito, sed ankaŭ mapo, per kiu oni reprezentas la vojon de García Lorca en Esperanto.\n\nKaj fine, neatendite Omaĝe al Lorca fariĝas modelo por novaj kompillibroj, ĉar certe estas en Esperanto aŭtoroj jam diversfoje kaj dise tradukitaj, sed kies verkoj neniam estis prezentitaj en unuvoluma teksto. Ke novaj „Omaĝe al ... ” aperu ĉe ni!", "author": "Fernando PITA", "categories": ["Aktuale", "Plej elstara"], "audio_links": null}
{"url": "https://www.monato.be/2023/013245.php?p", "title": "Ĉu la plej granda akvofalo estas submara?", "published": "2023-04-01 00:00:00", "content_text": "Akvofaloj en la mondo varias laŭ alteco kaj akvovolumeno. La plimulto troviĝas sur la surfaco de la tero. Tamen, tiu, kiun oni taksas la plej granda, kaŝas sin suboceane. Sciencistoj esploras tiun ĉi geografian fenomenon ekde 1995 kaj opinias, ke la imponega katarakto ludas bazan rolon por la stabileco de la tutmonda klimatsistemo.\n\nTiu giganta katarakto situas ĝuste sub la Dania Markolo, kiu malgraŭ sia nomo situas inter Gronlando kaj Islando, ligante la Gronlandan Maron kun Atlantiko. Ĝi estas trioble pli alta ol akvofalo Angel (Salto Angel, sud-oriente en Venezuelo), la plej alta surtera akvofalo. Ĝi komenciĝas proksimume 600 metrojn profunde, estas entute 3,5 kilometrojn alta, dum ĝia larĝo atingas 160 kilometrojn. Kvin milionoj da kubaj metroj da akvo malsupreniras ĉiusekunde, kompare kun la 2407 kubaj metroj de la niagara akvofalo.\n\nEn la loko, kie troviĝas tiu katarakto kunfluas du akvofluoj de malsamaj temperaturoj: la glaciaj akvoj el la Gronlanda Maro, devenantaj el la Arkta Oceano, kaj la pli varmaj akvoj el la Irmingera Maro, kies origino estas Atlantiko. Sekve, la malvarmega akvo estas pli densa ol la pli varma akvo, kio igas ĝin formi akvofluon kiu malsupreniĝas tra tiu ĉi speco de submara muro, plonĝe sekvante la deklivon de la suboceana tero ĝisfunde.", "author": "Juan Carlos MONTERO MEDINA", "categories": ["Aktuale", "NATURFENOMENOJ", "Medio"], "audio_links": null}
{"url": "https://www.monato.be/2023/013252.php?p", "title": "La hispana en Ameriko: apartaĵoj, unikeco, identeco", "published": "2023-04-01 00:00:00", "content_text": "Esperantistoj scias multon pri la maniero, kiel lingvo povas konstrui rilatojn de frateco kaj kunlaboro inter homoj el plej diversaj landoj, kulturoj kaj religioj. Ili povas ĝui amikecon kun aliaj homoj, kiuj parolas la saman internacian lingvon, revante, ke la eblo sin interkompreni povas eĉ krei pacon en la mondo. Sed, krom Esperanto kaj aliaj planlingvoj, kelkfoje ekzistas ankaŭ naturaj idiomoj kapablaj ligi tre diversajn landojn kaj kulturojn. Kompreneble, eblas pensi tiurilate pri la angla pro ĝia nedubinda disvastiĝo en plej diversaj landoj, tamen ĝi estas nek la ununura nek la ĉefa lingvo, kiu faras tion en la mondo.\n\nLa hispana estas unu el la ĉefaj lingvoj, kiuj interligas vastegan kulturan regionon kaj grandan nombron da landoj. Eble, se konsideri la denaskan lingvon de homoj en la mondo, nur lingvoj kiel la araba aŭ la franca konektas tiom da landoj, kie la plejparto de homoj povas interparoli senprobleme, kiom la hispana. Ĉi-lasta estas granda elemento de identeco por homoj en Ameriko, kaj la koncepto „Hispan-Ameriko”, kiu inkluzivas tiujn naciojn de Ameriko, kie oni parolas la hispanan, ofte estas pli grava ol la koncepto „Latin-Ameriko”, kiu simple aludas la landojn, kie oni parolas latinidajn lingvojn (ne nur la hispanan, do, sed ankaŭ la portugalan aŭ la francan).\n\nEstas impresa sperto povi vojaĝi al aliaj amerikaj landoj kaj povi interkomunikiĝi senprobleme kun hispan-amerikanoj, komprenante multajn aspektojn de iliaj vivoj. Hispan-amerikanoj uzas plejparte la samajn vortojn, kaj, eĉ kiam ili ne komprenas ian esprimon, ili povas bone kompreni tion, kion la aliulo celis.\n\nLa hispana lingvo ankaŭ helpas migrantojn, kiam ili alvenas al aliaj hispan-amerikaj landoj: ekzemple migrantoj el Venezuelo aŭ Kolombio ricevas en Ĉilio ja pli bonan traktadon ol migrantoj el Haitio, kiuj ne parolas la hispanan kaj, pro tio, ofte estas viktimoj de ekspluatado fare de ĉilianoj, kiuj bezonas malmultekostajn laborantojn. Fakte ekzistas granda bedaŭrinda ksenofobio en Ĉilio. Tiu hispan-amerika identeco aperas ankaŭ en la momento, en kiu oni spektas la samajn filmojn, dublitajn al tiel nomata „neŭtrala hispana” aŭ al la „latina hispana”, kiu apartenas al ĉiuj hispan-amerikaj landoj kaj al neniu samtempe.\n\nLa hispana el Hispanio havas multajn unikajn apartaĵojn: inter ili la plej grandaj estas fonetikaj kaj vortprovizaj. Ekzemple, en regionoj de Hispanio kiel Kastilio la hispana litero z estas prononcata kiel la litero θ de la internacia fonetika alfabeto (samkiel en la anglaj vortoj think , thanks , path ), sed en la tuta hispan-amerika regiono ĝi estas prononcata kiel la litero s de la esperanta alfabeto. Aldone, en Hispanio homoj uzas la duan personan pronomon pluralan vosotros , dum en Ameriko oni uzas ustedes . En landoj kiel Ĉilio oni ofte eĉ uzas por singularo la pronomon vos anstataŭ la tipan tú .\n\nAliaj diferencoj estas plejparte ligitaj al la influo de amerikaj indiĝenaj lingvoj sur la amerika hispana. Ĉiu lando havas specifajn vortojn: ekzemple, en Ĉilio oni nomas ge-koramikojn pololos , laŭ vorto indikanta la endemian koleopteron Astylus trifasciatus , pro la maniero, kiel ili flugas unu ĉirkaŭ la alia. Fonetike oni en Hispan-Ameriko ankaŭ aliigas iujn sonojn: ofte oni ne prononcas la literon s inter aliaj literoj, do ĉiliaj esperantistoj devas ekzemple zorgi por diri „Esperanto” anstataŭ „Ehperanto”.\n\nLa ĉilia hispana estas aldone tre aparta, kaj en Ĉilio la plejparto de la loĝantaro parolas tre simile, sen rimarkindaj regionaj variadoj. Ĉi tiu situacio estas tre malsimila al tiu en Hispanio, kie diversaj regionoj havas, krom la hispanan, eĉ siajn proprajn lokajn lingvojn: la katalunan, la galegan, la eŭskan.\n\nLa stabila ortografio de la hispana, danke al pria agado de la Reĝa Akademio hispana, helpas komunikiĝi, ĉar nun, por la skribata lingvo, ekzistas ununura oficiala hispana ortografio, kaj ĉiuj hispane parolantaj nacioj estas devigataj uzi ĝin. Tamen ne ĉiam estis tiel, kaj Ĉilio estas bona ekzemplo de alternativa hispana ortografio. En 1843 en Ĉilio komenciĝis klopodo pri reformo de la hispana ortografio, lanĉita per verko de Andrés Bello, venezuela enmigrinto, kiu fondis la Universitaton de Ĉilio. Tial oni delasis en Ĉilio la regulojn el Hispanio, kaj la lando konservis tiun reformon ĝis 1927, kiam la ĉilia registaro decidis akcepti la regulojn de la lingva akademio kaj forlasi la reformon de Bello. Lia reformo konsistis el ŝanĝoj, kiuj celis igi la hispanan ortografion pli simila al la efektiva elparolo de la lingvo: pro tio, ĝi transformis la manieron skribi kelkajn literojn, kiuj ne kongruis kun la respektivaj sonoj. Ekzemple, la reformo tute eliminis la silentan literon h , kaj proponis, ke oni skribu ks anstataŭ x , kiel okazas en Esperanto. La reformo celis pligrandigi la alfabetigon de la lando, kaj ĝi estis adoptita ankaŭ en aliaj landoj, sed Hispanio rifuzis ĝin, do la sola akceptata ortografio hodiaŭ estas tiu, kiu observas etimologion pli ol efektivan elparolon.\n\nSpite al tio, ke la reformo de Bello ne venkis, la hispana hodiaŭ estas bona ilo por interkomunikiĝi kaj por kompreni homojn el multaj landoj. Kvankam antaŭvidi la estontecon de la hispana kaj de la hispaneco estas malfacile, vere esperindas, ke ĝi daŭros esti frateca elemento de unueco kaj ligiteco inter la kulturoj de vasta regiono.", "author": "Leonardo ARAYA", "categories": ["Aktuale", "OPINIO", "Ksenofobio"], "audio_links": null}
{"url": "https://www.monato.be/2023/013268.php?p", "title": "Venezuelo kaj Ĉinio kunlaboris", "published": "2023-04-01 00:00:00", "content_text": "En 2005 Venezuelo kaj Ĉinio subskribis kunlaboran interkonsenton por krei kaj lanĉi sateliton en la kosmon. Tri jarojn poste, la 29an de oktobro 2008, la satelito Simón Bolívar (VENESAT-1) estis lanĉita de la satelita centro Xichang en sud-okcidenta Ĉinio. Temis pri bonega novaĵo por la venezuela popolo, ĉar la celo de tiu satelito estis faciligi la aliron kaj dissendon de datumservoj por Interreto, telefonio, televido, televidmedicino kaj televidedukado. Por atingi la plej malproksimajn lokojn, oni instalis ligpunktojn kun la satelito en diversaj lokoj, tiel ke edukado, diagnozo kaj informado estu garantiataj en reala tempo al tiu loĝantaro, kiu eble ne havas aliron al iu ajn komunikilo kaj trejnado.\n\nLa 28an de septembro 2012 estis lanĉita el Xichang dua venezuela satelito, nomata Francisko de Miranda (VRSS-1) por observadaj funkcioj. Tiu ĉi satelito observas la movadon de militfortoj, detektante naturresursojn, medion kaj nepermesatajn agadojn, kiel ekzemple minado kaj kontraŭleĝa kultivado. Ĝi provizas ankaŭ ĝisdatajn bildojn de la lando por la preparado de topografiaj mapoj. Ĝi cetere estas konstrukciita por plenumi taksadon de agrikulturaj grundoj, kultivaĵoj kaj produktado. En administra planado de la medio ĝi povos taksadi la akvoresursojn kaj la areojn en risko de dezertiĝo. Alia celo estas faciligi urboplanadon kaj akiri geologiajn informojn por antaŭvidi tertremojn kaj aliajn katastrofojn.\n\nEn 2017 estis lanĉita la tria satelito venezuela el centro en la ĉina provinco Gansu, kun la nomo Antonio José de Sucre (VRSS-2). Samkiel la satelito VRSS-1, ĝi faros mapadan laboron kaj inkluzivas novan altdifinan fotilon kaj infraruĝan fotilon por diagnozi grundojn kaj akvoresursojn kaj havigi datumojn por antaŭvidi sismojn. Laŭ la tiama vicprezidanto Tarek El-Aisami ĉi tiu satelito utilos kiel ilo por projektoplanado en fakoj kiel ekzemple agrikulturo, sano, energio, nutraĵ-sekureco, soci-natura risk-mastrumado kaj civitana sekureco.\n\nEn aprilo 2020 la venezuela ministrejo pri scienco kaj teknologio sciigis, ke ĉi tiu satelito falis el sia orbito. Laŭ Luis Zambrano, inĝeniero pri telekomunikado, la malfunkciiĝon de VENESAT-1 povis kaŭzi interna damaĝo al la satelito, ekzemple pro fuŝkontakto; tio havigis malĝustajn informojn al la datumsistemo, kaj sekva fiasko ne povis esti malhelpita. Pro tiu malfunkciiĝo la venezuela registaro devis kontakti usonan satelit-provizanton por povi uzi la sateliton INTELSAT-14 kaj tiel konekti la landon denove.", "author": "Jezer DORANTE", "categories": ["Aktuale", "SATELITOJ", "Scienco"], "audio_links": null}
{"url": "https://www.monato.be/2023/013280.php?p", "title": "Omaĝo al la svedo Arne Karlsson", "published": "2023-04-01 00:00:00", "content_text": "Unu el la haltejoj de la nova subtera linio U5 en Vieno havos la nomon „Arne-Karlsson-Park”.\n\nLa haltejon oni ekkonstruos en 2026 proksime de la Viena Ĝenerala Hospitalo, ĉe la kruciĝo de la stratoj Spitalgasse kaj Währinger Straße en la 9a distrikto de Vieno. Tie ĝi estos komuna haltejo de sep tramlinioj.\n\nArne Karlsson naskiĝis en 1912 en Stokholmo. Post la dua mondmilito li laboris kiel estro de la helporganizaĵo Savu la infanojn en Aŭstrio ( Rädda Barnen Österreich ). Tiu organizaĵo ĉiutage disponigis 70 000 manĝo-porciojn por la malsata viena loĝantaro.\n\nLa 11an de junio 1947 dum plenumado de siaj humanitaraj servoj Arne Karlsson aŭtoveturis apud la aŭstra vilaĝo Berg, 60 km oriente de Vieno, ĉe la landlimo inter Aŭstrio kaj tiama Ĉeĥoslovakio, proksime de Bratislavo. Li erare veturis en baritan straton kaj komencis turni sian aŭton. Ĝuste tiam soldato de la rusa okupacia trupo erare pensis, ke Karlsson estas spiono. Li ekpafis al la aŭto, en kiu ankaŭ la edzino kaj la infano de Karlsson sidis. Arne Karlsson estis trafita je la malantaŭa parto de la kapo kaj tuj mortis. Li estis nur 34-jara.\n\nEkde 1961 troviĝas memorejo pri Arne Karlsson en Berg ĉe Pressburger Straße (strato al Bratislavo). En Vieno oni alinomis en 1949 la tiaman Holzknecht-Park al Arne-Karlsson-Park. Ĝi estas unu el la plej grandaj verdaj oazoj en la 9a distrikto de Vieno kun areo de ĉirkaŭ 12 500 m 2 .\n\nGuido Holzknecht (1872-1931) estis radiologo, universitata profesoro kaj ĉefkuracisto en la Ĝenerala Hospitalo en Vieno. En 1932 post lia tragika morto tiu parka areo ricevis lian nomon, kaj sub parkarboj staras nun bronza busto de la kuracisto.\n\nOrigine en la mezepoko sur la loko de tiu parko troviĝis hospitalo, kaj ekestis apude tombejo por pestmortintoj en la jaro 1679. Inter 1858 kaj 1860 la viena komunumo konstruis domon por helpobezonaj, maljunaj, malsanaj homoj. En 1928 oni malkonstruis tiun domon kaj faris parkon.\n\nAlia monumento en la parko honorigas la svedinon Elsa Brändström, kiu naskiĝis en 1888 en Sankt-Peterburgo, Rusio, kaj mortis en 1948 en Kembriĝo, Usono. Ŝi estis sveda instruistino kaj militflegistino, konata kiel „Anĝelo de Siberio”. Senlace ŝi laboris por la rajtoj de militkaptitoj dum la unua mondmilito, kaj post la milito ŝi daŭre faris humanitaran laboron en Germanio kaj Usono.\n\nDum la dua mondmilito estis konstruitaj en la parko du bunkroj, kiuj protektis ĝis 800 personojn kontraŭ bomboj kaj venenaj gasoj. En unu troviĝas nun muzeo. La alia bunkro estas nun uzata de universitata gimnastikejo.", "author": "Renate kaj Walter KLAG", "categories": ["Aktuale", "AŬSTRIO", "Moderna vivo"], "audio_links": null}
{"url": "https://www.monato.be/2023/013282.php?p", "title": "Fuĝantoj bonvenaj kaj ne bonvenaj", "published": "2023-04-01 00:00:00", "content_text": "De Ukrainio atingis Germanion ĉirkaŭ unu miliono da fuĝintoj pro la milito. Ili plejparte venis tra Pollando. Malgraŭ sia laŭnombre nur duona loĝantaro, ĝi bonvenigis duoblan nombron. Kontraste, la pola registaro ne volas akcepti alilandajn fuĝantojn, kiuj atingas la polan landlimon el Belorusio (kelkaj miloj, kiujn la belorusa prezidanto invitis kaj kuraĝigis pluvojaĝi al Eŭropa Unio).\n\nPollando konstruis longan barilon el ŝtalo kaj pikdrato. Tamen kelkaj fuĝantoj atingas Pollandon kaj eĉ Germanion. En Pollando ili regule estas mistraktataj kaj reenpuŝataj. Sed ankaŭ en Germanio ili ne estas sekuraj, ĉar en EU la Reglamento Dublino III 1 diktas, ke fuĝanto petu azilon en la EU-lando, kien li/ŝi unue alvenis. La interkonsento permesas resendi fuĝantojn al la alvenlando, kaj la germana Federacia Oficejo pri Migrado kaj Fuĝantoj (BAMF, laŭ germanaj komencliteroj) ofte faras tion.\n\nSed la justicaj instancoj povas interveni. Ekzemple, juĝejoj ofte malpermesas resendi iun, kiu ricevis azilon en Grekio kaj poste aperis en Germanio, ĉar li/ŝi kun certeco devus vivi surstrate, sen ŝtata subteno.\n\nAnkaŭ aliaj EU-landoj mistraktas fuĝantojn. Ekzemple, se ili sukcesas transpasi la bulgaran landlimon, oni regule metas ilin en malliberejon, pri kio aŭdeblas hontindaj historioj. Se iu el ili atingas Germanion, la juĝejoj ofte ne permesas resendadon, ĉar ne estas pruvita regulo, kiel ili estos traktataj, kvankam la bulgara registaro asertas, ke ĝi respektas la internacian juron. Pro la miloj de malaj raportoj eble la juĝistoj ŝanĝos sian sintenon pri tio.\n\nTamen pri Pollando ankoraŭ ne estas multaj raportoj. La germana neregistara organizaĵo Pro Asyl (Por azilo) kolektas raportojn de azilpetantoj kaj per advokatoj subtenas individuojn. Jen unu tia historio de Pro Asyl .\n\nSepideh Bahrami (la vera nomo estas kaŝita), de Irano, defendas sin kontraŭ sia brutala edzo, ekhavas konflikton kun sia familio, estas minacata de sia patro ... timas plian perforton fare de la familio kaj de la mulaa registaro, fuĝas tra Turkio kaj Belorusio. Dum kontrolo ĉe la pola landlima polico ŝia tuta mono malaperas. Post pluraj provoj ŝi sukcesas transpasi al Pollando. La polico puŝas ŝin per armiloj kaj elektrobastonoj kaj sendas ŝin reen al Belorusio. Post multaj malsukcesoj ŝi atingas marĉan regionon en Pollando, trovas akcepton ĉe pola virino kaj alvenas en Germanion en januaro de 2022. Pro Asyl subtenas ŝin ĉe BAMF per advokataj demarŝoj.\n\nPrincipe EU povus solvi la problemon. Se fuĝantoj el iu lando estas grandanime akceptataj de iu lando, sed ne de alia, kial la malakceptitajn fuĝantojn ne transprenas alia lando, kiu ne havas problemojn koncerne ilin?\n\nBedaŭrinde provoj pri reformado de la Reglamento Dublino III malsukcesis pro la sinteno de kelkaj landoj (Hungario, sed ankaŭ Pollando), kiuj timas, ke ili estos devigataj transpreni azilpetantojn.", "author": "Werner FUß", "categories": ["Aktuale", "MIGRADO", "Moderna vivo"], "audio_links": null}
{"url": "https://www.monato.be/2023/013283.php?p", "title": "Historia disputo", "published": "2023-04-01 00:00:00", "content_text": "Disputo inter Venezuelo kaj Gujano havas sian originon en la 19a jarcento dum la sendependigaj bataloj en Hispan-Ameriko, kiam Venezuelo akiris duonon de la teritorio de la tiama brita kolonio Gujano.\n\nEn 1835 Robert Hermann Schomburgk desegnis landlimon inter Venezuelo kaj Brita Gujano de la rivero Moruca ĝis la rivero Esequibo. Tamen, migrado de britaj kolonianoj al la teritorioj situantaj trans la maldekstra bordo de la rivero Esequibo, ene de la venezuela teritorio, estigis la unuan postulon de Venezuelo antaŭ Britio. Intertraktadoj komenciĝis en 1844 per la propono farita de la reprezentanto de Venezuelo, Alejo Fortique, surbaze de la tiamaj teritorioj de la ĝeneralkapitanlando Venezuelo kaj la principo uti possidetis iure tiel, ke la rivero Esequibo estu rekonita kiel limlinio, asertante per dokumentoj la venezuelan jurisdikcion en tiuj teroj, kiuj formis parton de la antaŭa Provinco Gujano.\n\nEn 1888 la britoj eniris la venezuelan teritorion kaj prenis pliajn 203 310 km 2 de la tiutempa Venezuelo, celante atingi ankaŭ la riveron Orinoko. Tio indignigis la venezuelanojn, kaj la 2an de februaro 1897 Venezuelo kaj Britio subskribis la vaŝingtonan arbitracian traktaton, per kiu ili sin devontigis solvi la problemon. Kelkajn jarojn antaŭe, en 1895, Usono eĉ apogis la venezuelan postulon surbaze de la doktrino de Monroe rilate al „Ameriko por amerikanoj”, per kiu oni kontraŭis la dezirojn imperiismajn de la tiamaj eŭropaj potencoj. Post tio en 1899 estis kreita la Pariza Arbitracia Tribunalo, sed rezultis verdikto favore al Britio, kaj Venezuelo perdis pli ol 159 500 km 2 de sia teritorio okcidente de la rivero Esequibo. Kompreneble tio ne favoris Venezuelon kaj ekde tiam la disputo daŭras.\n\nTiel alvenis la 20a jarcento, kaj en la jaro 1966 Venezuelo atingis grandan antaŭeniĝon nuligante la arbitracian traktaton antaŭ Unuiĝintaj Nacioj (UN), post la malkovro de dokumentoj, kiuj kompromitis la laŭleĝecon de la traktato. La 17an de februaro 1966 ambaŭ landoj subskribis la ĝenevan interkonsenton, kiu estis provizora interkonsento por paca kaj definitiva solvo de la landlima konflikto inter ambaŭ landoj. Inter 1982 kaj 1999, ambaŭ registaroj provis solvi la aferon per la mekanismo de la bonaj oficoj de UN, sed la provoj malsukcesis.\n\nLa serĉado de solvo al la konflikto haltis kun la alveno de Hugo Chávez al la prezidanteco de Venezuelo, ĉar multaj el liaj internaciaj rilatoj karakteriziĝis per favorado al siaj politikaj aliancanoj interŝanĝe al ilia subteno ĉe internaciaj organizaĵoj. Ekzemple en 2004 Chávez vizitis Georgurbon, la ĉefurbon de Gujano, kaj diris: „La venezuela registaro ne estos obstaklo por iu ajn projekto farita en Esequibo 1 , kies celo estas profitigi la loĝantojn de la areo. Tial, la afero pri Esequibo estos forigita de la sociaj, politikaj kaj ekonomiaj rilatoj de la du landoj.”\n\nPetrocaribe estis kreita en la jaro 2005 laŭ iniciato de Chávez. Venezuelo kontribuis per 43 % al la energio konsumata de 17 karibaj landoj, inkluzive de Gujano. Jaron poste, dum renkontiĝo de la Kariba Komunumo kaj la Bolivaria Alianco por la Popoloj de Nia Ameriko, Chávez interkonsentis kun la gujana prezidanto Bharrat Jagdeo la frostigon de la disputo por akiri voĉojn de la kariba grupo por la Sekureca Konsilio de Unuiĝintaj Nacioj.\n\nPost tio la nuna prezidanto Nicolás Maduro daŭrigis la vojon de sia antaŭulo Chávez pri silento rilate al la landlima konflikto. En kunveno de la Konferenco de la Registarestroj en 2019 la Kariba Komunumo aprobis la subtenpeton de Gujano en la landlima disputo. En 2015 la usona naftokompanio Exxon Mobil anoncis la malkovron de grava kuŝejo. La gujana registaro aprobis la esploradon, la registaro Maduro protestis, sed ne prezentis apelacion antaŭ internaciaj instancoj.\n\nEn januaro 2018 pro manko de solvo per la bonaj oficoj de UN la ĝenerala sekretario de la organizaĵo, António Guterres, resendis la aferon al la Internacia Kortumo en Hago. Konsiderante tion, la venezuela ministrejo pri eksteraj aferoj respondis, ke Venezuelo restos ligita al la ĝeneva interkonsento, konservante UN kiel la solan peranton, kaj malakceptante la partoprenon de la Kortumo en la konflikto. Tial, la lando ne prezentis ajnan defendon. Konsiderante la rifuzon de la reprezentantoj de Maduro iri al la Internacia Kortumo kaj la manko de forto en la agoj, la suno de Venezuelo povus ĉesi leviĝi super Esequibo. Dume Gujano progresas en la disvolvado de la iam disputata teritorio.", "author": "Jezer DORANTE", "categories": ["Aktuale", "VENEZUELO/GUJANO", "Politiko"], "audio_links": null}
{"url": "https://www.monato.be/2023/013298.php?p", "title": "Aviadilaj 5G-aparatoj: novaĵoj por eŭropaj vojaĝantoj", "published": "2023-04-01 00:00:00", "content_text": "Eŭropa Unio aprobis novajn regularojn pri la uzado de poŝtelefonoj kaj elektronikaj aparatoj en aviadiloj, kio ebligos rimarkindan plibonigon de normoj rilate flugvojaĝadon. Ĉi tiu artikolo fokusiĝas sur la uzo de 5G-teknologio kadre de celata kontinent-skala integriĝo de interretaj kaj telefonaj servoj.\n\n5G estas la kvina generacio de poŝtelefona teknologio, kaj ĝi estas konceptita por esti pli rapida, pli fidinda kaj pli efika ol la antaŭaj versioj. 5G-retoj uzas pli altan frekvencon de radi-ondoj ol la antaŭaj. Tiel ili transdonas datumojn je multe pli alta rapideco.\n\nKelkaj el la avantaĝoj de 5G-poŝtelefonoj inkluzivas pli rapidajn elŝutadon kaj alŝutadon, pli malaltan respondotempon, sed ankaŭ kaj precipe la kapablon subteni pli da aparatoj samtempe sur la reto. Tio igas 5G-poŝtelefonojn aparte taŭgaj por tiuj apoj, kiuj postulas multajn datumojn aŭ komunikadon realtempan.\n\nOni scias, ke flugkompanioj en la ĵusa pasinteco ĝenerale ne permesis uzadon de poŝtelefonoj dumfluge, kaj efektive ankoraŭ hodiaŭ nur flugreĝimo estas ebla. Kelkaj kompanioj akceptas, ke pasaĝeroj uzu siajn elektronikajn aparatojn (kiel poŝtelefonoj aŭ tabulkomputiloj), sed nur por navigi en Interreto aŭ uzi retajn aplikaĵojn: plenumi telefonvokojn ne estas laŭleĝe. Tio cetere apenaŭ estus teknike ebla pere de la ordinara telefona reto. Ĉi tio devos ŝanĝiĝi rapide, pro la novaj normoj rilate al la uzado de surŝipaj telefonaparatoj.\n\nFinfine tamen Eŭropa Komisiono postulis, ke membroŝtatoj asignu apartan frekvencaron por la uzado de 5G-sistemoj en aviadiloj. Ĉi tiu novaĵo malfermas la vojon al ĝenerala disvastiĝo de 5G-servoj: oni disponas aliron al Interreto, ene de la kajuto de ekipita aviadilo, per speciala reta ekipaĵo, t.n. „pikoĉelo”, por ligi la uzantojn kaj tiamaniere direkti vokojn, tekstojn kaj datumojn inter la aviadilo kaj la surtera telefonreto, kutime danke al satelitreto.\n\nKiel maljuna piloto, la verkanto ne vidas problemojn en ĉi tiu eŭropa programo, kiu komenciĝos dum la somero de 2023, sed eble utilas klarigi iujn eblajn zorgojn kaj difini, kial ĉi tiu noveca teknologio estos grava por faciligi la dumflugan vivon.\n\nVoĉvokoj ebligas al pasaĝeroj resti en kontakto kun siaj amikoj, familio kaj kolegoj, dum ili estas en aero. Tio povas esti aparte utila okaze de urĝo aŭ neatendataj prokrastoj. Tio povas igi vojaĝadon pli senzorga, ĉar pasaĝeroj povas tiel aliri informojn, fari rezervadojn aŭ aĉeti biletojn dum la veturado. Tia uzado estas grava ankaŭ por aviadistoj: ekzemple ili povas konsulti ĝisdatajn veterinformojn aŭ uzi integritajn GPS-funkciojn.\n\nIuj homoj eble zorgos pri eblaj san-konsekvencoj koncerne elmeton al la elektromagneta radiado de poŝtelefonoj. 5G-teknologio tamen ne estas danĝera: jam ekzistas multaj aliaj aparatoj, kiuj uzas la saman frekvencaron sen ajna malfavora sekvo por homa sano (ilia frekvenco estas 5 gigahercoj, kiel por vifi-enkursigiloj). La konataj 5G-konspiraj teorioj estas evidente senbazaj (kiel tiuj pri kemiaj spuroj; sed la verkanto scias, ke iuj legantoj verŝajne ne kredos lin, ĉar li estas aviadisto).\n\nEstas certe ankaŭ timo, ke la uzado de poŝtelefonoj povus interferi kun la funkciado de aviadilaj sistemoj, sed, dum pli ol 15 000 flughoroj, la verkanto neniam spertis iun ajn interferon inter aviadiloj kaj poŝtelefonoj. Ĉi tio neniam estis prizorginda afero, ĉar modernaj aviadiloj havas novajn elektronikajn aparatojn, kiuj povas nuligi ĉian interferon.\n\nFine, la verkanto opinias, ke estas facile por ĉiuj agnoski, ke ĝis nun flugado estis malofta momento (nenecese malplaĉa) de deva izoliteco rilate al la eblo komuniki kun foraj personoj. Ideale do la Komisiono devus ne nur aprobi specifan frekvencaron de 5G uzeblan sur aviadiloj, sed ankaŭ devigi aviad-kompaniojn adopti tiajn sistemojn, kiuj garantiu ankaŭ kelkajn bazajn rajtojn de la pasaĝeroj.\n\nEble la sola malfavora noto estos la probabla malbona konduto de kelkaj pasaĝeroj, kiuj misuzos siajn elektronikajn aparatojn, ĝenante personojn ĉeestantajn. Por eviti tiun problemon, necesos plibonigi la sentivecon de ĉiuj – kio cetere devus okazi ankaŭ surtere kaj ne nur en aero.", "author": "Paolo OMODEI-ZORINI", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2023/013304.php?p", "title": "Militaj tagoj vide de interne", "published": "2023-04-01 00:00:00", "content_text": "En sia artikolo Kurboriĉa vojo al demokratio ( MONATO , 2023/03, p. 3-4 ) Julius Hauser priskribis la historion kaj aktualan situacion de la milito en Demokratia Respubliko Kongo (DRK). Jam de septembro 2021 mi korespondas kun Immaculée Zawadi kaj ŝia edzo, Joel Muhire, pri ilia vivo en tiu malbenita mondoparto. Mi, krome, mallonge korespondis kun Jonathan Ndayishimiye, ĝis li devis fuĝi al Ugando, kie li nun troviĝas en la rifuĝejo Nakivale. Li estis la estro de la Esperanto-klubo de Bunagana, kiu – same kiel alia en Shanje (Sud-Kivuo) – kreiĝis post kiam Joel Muhire kreis la klubon Rondo Esperantista en sia urbeto Kiwanja-Rutshuru en la provinco Nord-Kivuo. Pro la nunaj vivkondiĉoj en la regiono neniu klubo povas plufunkcii.\n\nJen kelkaj informoj ricevitaj de ili.\n\n13a de novembro 2022: La 29an de oktobro M23 1 bombardis nian urbeton; pro timego ni kaŝis nin en la domo. La vivo estas malfacila nun. Malsato estas granda ĉi tie, kaj la vojoj estas blokitaj. Lernejoj ne funkcias. Amike, Immaculée.\n\n3a de januaro 2023: Ni vivas en malbonaj kondiĉoj; kelkfoje mankas manĝaĵoj kaj mono por bezonaĵoj. Nia regiono estas fermita, la vojoj al aliaj urboj estas fermitaj kaj la krizo estas tre granda. Multaj mortas pro malsato. M23 perfortas, rabas kaj mortigas. Mi timegas, kiam mi renkontas ilin sur la vojo. Hieraŭ M23 atakis kaj konkeris tri vilaĝojn. Ni ne scias, kiam la milito finiĝos. Amike, Immaculée Zawadi.\n\n17a de januaro 2023: Mia edzo Joel kaj mi loĝas en urbeto Kiwanja en regiono Rutshuru, kiu estis malsekura jam en la tempo de mia naskiĝo. Mi mem estas orfino pro la perdo de mia patro! Kiam la milito komenciĝis en Jomba, ni ne sciis, ke ĝi etendiĝos ĝis tie ĉi kaj aliaj vilaĝoj kiel Kishishe, Nyamilima, Kisharo, Kibumba ktp, sed la 29an de oktobro 2022 M23 atingis nian loĝlokon. Ni suferas pro terura krizo kaj severa malsato. Ni estas geedzoj ekde 2020 kaj havas filon, Francisko, kiu komencas paroli. Ni esperas ke li estos denaska esperantisto. Amike, Immaculée.\n\nTiaj harhirtigaj rakontoj instigis min peti de Immaculée materialon por artikolo en MONATO , kiun havigis al mi ŝia edzo, Joel. Pro la artikolo de Hauser en la antaŭa numero mi ellasis multajn ripetajn erojn. Estas tamen interese kompari lian rakonton de la 13a de januaro 2023 kun tiu de Hauser, ĉar li raportas rekte de la batalkampo kaj el persona sperto.\n\n13a de januaro 2023: La milito en Rutshuru, Kongo-Kinŝaso. La oriento de Kongo-Kinŝaso, precipe la provincoj Nord-Kivuo, Sud-Kivuo kaj Ituri, troviĝas en senelirejaj vivkondiĉoj jam de jardekoj. Inter multaj ceteraj grupoj, M23 estas noca Ruando-devena milico kiu havis multajn aliajn nomojn kaj havas la simplan celon aneksi Kivuon al Ruando. La 23an de marto 2009, sekve de ĝia invado, estis politikaj interparoloj inter la ribela grupo CNDP kaj la tiama registaro, post kiam la ribeluloj aliĝis al la registara armeo, FARDC. En 2012 ili ribelis kaj kreis grupon sub la preteksto, ke la registaro ne respektis la interkonsentojn de la 23a de marto 2009. Tiuj, kiuj restis en la nacia armeo, estas la bazo de la fiasko de FARDC kontraŭ atakoj de M23.\n\nPrezidento Joseph Kabila eksiĝis en 2019 kaj heredigis al sia posteulo, Félix Tshisekedi [ĉisekedi] , aron de kompletigitaj kaj subskribitaj (sed ankoraŭ ne aplikitaj) interkonsentoj inter li kaj M23, kiuj celis miksadon de soldatoj de FARDC kun eksterlandaj elementoj – kaj en la kongolanda armeo, kaj en aliaj institucioj de DRK.\n\nPrezidento Tshisekedi tuj komprenis la gravecon de la danĝero de miksado, kiu kaŭzus enfiltriĝon de eksterlandaj elementoj, precipe el Ruando, en la armeon, sekurecajn servojn, politikajn kaj civilajn instituciojn de DRK. Ĉi tio estas la deirpunkto de la nova konflikto ekde marto 2022 kun Ruando, kiu estas apogata de Ugando en la nomo de M23, kio estas oficiale la bazo de la atakoj kaj nuna milito en Rutshuru.\n\nTshisekedi decidis unue iri laŭ vojo diplomatia anstataŭ milita, kaj Najrobio (Kenjo) kaj Luando (Angolo) ludis gravan rolon ĉi-rilate. La prezidento de Ruando neis, ke li subtenas M23, malgraŭ evidentaj pruvoj de la malo. Se Tshisekedi estus konsentinta apliki la interkonsenton subskribitan de Kabila, teorie ne estus nova milito kun Ruando. Tamen tio signifus, ke Ruando havas permeson daŭre kolonii DRK-on kaj forrabi ĝiajn naturajn riĉaĵojn, amasbuĉi homojn, perforti kaj mistrakti DRK-anojn.\n\nEn marto 2022 DRK oficiale aliĝis al la Orient-Afrika Komunumo (EAC 2 ) en kies konsisto estas la agresantaj „fratoj”. Pro la krizo, DRK kaj EAC en septembro 2022 subskribis pakton pri deplojado de komuna EAC-trupo por neniigi la malamikajn fortojn. Sekve de du komunaj kunvenoj, la 12an kaj la 22an de decembro 2022, inter M23, oficialuloj de EAC kaj kelkaj membroj de la Komuna Kontrola Mekanismo de la Regiono de la Grandaj Lagoj, M23 esprimis „geston de bonvolo” – retiriĝi de la konkeritaj teritorioj. Tamen tio estis nura ruzaĵo por elturniĝi en atakoj kontraŭ pliaj vilaĝoj. La sinteno de la regiona EAC-forto estas nekomprenebla: ĝi devojiĝis de sia misio de senarmigo kaj neniigo de M23 kaj aliĝis al ĝi. Kia perfido!\n\nM23 perforte invadis plurajn vilaĝojn de Rutshuru kaj murdis milojn da loĝantoj. Tre rimarkinda estas la amasbuĉado en Kishishe (Bwito) de pli ol 131 homoj en unu semajno laŭ raporto de fakuloj de Unuiĝintaj Nacioj. Ĉiutage okazas masakroj en diversaj vilaĝoj, kaj M23 ankaŭ prirabas vendejojn, apotekojn, lernejajn manĝostokojn ktp. La reprezaliaj masakroj de la okupanta armeo estas tekniko por teruri kaj subpremi la loĝantaron.\n\nEkde septembro 2022 ne plu funkcias iuj lernejoj en Rutshuru, vojoj al diversaj urboj ne estas uzeblaj kaj mizero pli kaj pli videbliĝas ĉie. Rifuĝintoj en Kanyaruchinya kaj Vitshumbi tre suferas pro malsato kaj malsano. La nord-kivuanoj petas, ke la internacia komunumo haltigu la militon kaj punu la agresantojn, kiuj malrespektas homajn rajtojn.\n\nKelkajn tagojn poste, laŭ mia peto, Joel Muhire sendis al mi la sekvajn suplementajn rimarkojn.\n\n31a de januaro 2023: La soldatoj de EAC venis en Kongon kun la celo senarmigi la ribelulojn M23 kaj helpi al rapida reveno de paco, sed bedaŭrinde ilia militestro deklaris, ke ili ne venis batali, kaj admonis, ke estas bone sekvi la diplomatian vojon. Monaton poste ili lokiĝis en Kibumba kiel arbitracianto de la milito post dufoja kunveno. Kio kolerigas orient-konganojn estas soldatoj de M23 en la uniformoj de EAC-soldatoj, kiuj esploras la urbon Goma en aŭtomobiloj – konspiro, kiu kontribuas al la disigo de Kongo.\n\nUgando helpas Ruandon aneksi Nord-Kivuon ĉar la prezidentoj de ambaŭ landoj estas samgentaj amikoj, kiuj kunlaboras en multaj aferoj. Tucioj estas invademaj kaj superemaj. Ni konstatis, ke ili volas uzurpi DRK-on kaj etendi sian regadon en la EAC-landoj.\n\nLa milito ne daŭris longe en Kiwanja. Tagojn poste, ĝi etendiĝis al pli malproksimaj vilaĝoj de Rutshuru, Nyiragongo kaj Masisi. Kelkaj homoj nun komencas veturi al Goma kun timego, ĉar multaj apudvojaj vilaĝoj estas senhomaj; aliaj veturas trans la landlimon al Ugando, sed altkoste. Komercistoj nenion venigas de Goma, ĉar la vojo ne estas plene malfermita, tial ĉio restas multekosta ĉi tie. La kurzo inter la usona dolaro kaj la konga franko draste malpliboniĝis de 2000 ĝis 2500 frankoj por usona dolaro.\n\nEn mia urbeto, Kiwanja, la plejparto de la loĝantaro estas terkultivistoj. Ni vivas pene, foje sen vespermanĝo, kaj mankas laboro. Feliĉe mia familio vivas en nia propra domo, sed tiu ne estas finkonstruita, kaj en ĝi mankas elektra kurento. En la tuta Rutshuru mankas bankoj kaj butikoj; vendejetoj kaj apotekoj apenaŭ funkcias; la kosto de ĉio pligrandiĝis. Ni ne povas iri al hospitalo, kaj devis zorgi hejme pri nia filo, kiam li malsaniĝis lastatempe.\n\nLastmomenta informo: En Goma, la ĉefurbo de Nord-Kivuo, regas granda paniko, ĉar M23 celas tiun urbon, konkerinte la teritoriojn Rutshuru, Bwisha kaj Bwito, Niyiragongo kaj parton de Masisi. Ĝi pretendas esti rompinta la vojon de Goma al Sake-Minova en la teritorio Masisi. Oriente estas Ruando kaj sude la lago Kivuo. Kien povos fuĝi homoj? Samideane, Joel Muhire.", "author": "Diccon MASTERMAN", "categories": ["Aktuale", "D. R. KONGO", "Politiko"], "audio_links": null}
{"url": "https://www.monato.be/2023/013305.php?p", "title": "Klimatŝanĝiĝo kaj incendioj detruis sudan Ĉilion", "published": "2023-04-01 00:00:00", "content_text": "La 31an de januaro en Ĉilio estis anoncite, ke okazos varmega periodo en venontaj tagoj. Klimataj spertuloj diris, ke la temperaturoj en la sudo de Ĉilio atingos pli ol kvardek gradojn celsiajn, kaj avertis pri grava sekeco en la regionoj Bío-Bío kaj Ñuble. Tiam neniu supozis, ke tiu varmega periodo estas kaŭzonta la plej grandan naturan katastrofon de la lastaj jaroj en Ĉilio.\n\nSole la 2an de februaro okazis 177 arbarbrulegoj, plejparte en zonoj de pina kaj eŭkalipta arbarkultivado. En kelkaj okazoj la flamoj konsumis multajn domojn, kiel en Santa Juana, kie loĝantoj estis lasitaj sen posedaĵoj krom la vestaĵoj, kiujn ili surhavis.\n\nLa nombro de incendioj rapide premegis la arbargardistojn, kiuj kontraŭbatalis ilin. La loĝantoj komencis fari ĉion, kion ili povas, por savi sian hejmon. Baldaŭ evidentiĝis, ke la krizo bezonas tutlandan respondon.\n\nLa 3an de februaro prezidanto Gabriel Boric [bóriĉ], kiu feriis en la regiono Aysén, suspendis sian ripozon por kunordigi la krizan respondon en la regiono Ñuble. Li deklaris krizo-staton, kio permesas uzi la armeon por helpi pri la krizo, kaj samtage okazis la plej drameca momento de la katastrofo: mararmeanoj ŝipe evakuis loĝantojn de Punta Lavapié, dum la brulego estis detruanta la urbeton.\n\nLa arbarbrulegoj daŭris multajn tagojn kaj detruis multajn urbetojn kaj arbarojn. La fumo de la brulegoj estis tiom granda, ke ĝi atingis la ĉefurbon Santiago pli ol 350 km norde, la 5an de februaro. Krome, la socia krizo aperas tiom granda, ke la 9an de februaro Boric deklaris noktan elirmalpermeson pro rabado en la zono.\n\nLa damaĝo al la medio de Ĉilio estas nekalkulebla, kaj neniu scias, kiom da jaroj la zono bezonos por resaniĝi. Ministrino pri internaj aferoj Carolina Tohá diris, ke kio kutime forbrulas en du jaroj, nun forbrulis en kvin tagoj.\n\nKiam tiom granda tragedio okazas, homoj ofte bezonas klarigojn, kaj kiam tiuj ne estas evidentaj, ili komencas kredi komplotajn teoriojn. Tiel, kelkaj homoj kulpigis supozatajn teroristojn, kiuj, laŭ ili, bruligis la arbarojn favore al indiĝenaj movadoj. Aliaj kulpigis arbarindustriojn, kiuj, laŭ ili, bruligis komercan arbaron por kolekti asekurojn. Senkonsidere tion, plej probable la kialo estas neglekto fare de homoj, bruligantaj ŝtipfajrojn dum kampado aŭ lasintaj brulantajn cigaredrestaĵojn ĉe aŭtovojoj.\n\nSed homoj rajtas demandi, kiel la arbarmastrumado helpas aŭ malhelpas preventi incendiojn. Dum la lastaj jaroj, la arbarmastrumado detruis aŭtoktonajn arbarojn en la regiono, anstataŭigis speciojn kiel ĉilia mirto kaj ĉilia laŭro ( Laurelia sempervirens ) per pino kaj eŭkalipto, kiuj estas fremdaj specioj kaj bezonas pli da akvo ol aliaj arboj.\n\nPro tio iuj homoj postulis, ke la registaro limigu la arbarmastrumadon, kio estas tamen malfacila, ĉar ĝi nun uzas pli ol tri milionojn da hektaroj kaj konsistigis 2 % de la MEP de Ĉilio en 2017. Multaj homoj laboras en la arbarindustrio en la zono, kio estas tre grava por ilia vivo.\n\nNun, la brulegoj en Ĉilio helpas al la tuta mondo memori, ke la efikoj de la klimatŝanĝiĝo estas tre gravaj, ne nur por la klimato aŭ la planedo, sed ankaŭ por la vivo de la homoj, kiuj suferas pro ĝiaj efikoj. Arbarindustrio funkcias en Ĉilio de multaj jaroj, kaj incendioj ofte okazis en someraj monatoj, sed ni devas akcepti, ke en estonteco ni havos pli altajn temperaturojn, pli da sekeco en la tuta lando kaj la efikon de senpluveco, kiun Ĉilio travivas jam de dek jaroj. Do, eble arbarbrulegoj estos pli teruraj, eĉ se ni prepariĝas por ili.\n\nEstas kompreneble, kiam klimataj aktivistoj proponas ŝanĝi la manieron, en kiu ni prepariĝu por naturaj katastrofoj, sed ni bezonas memori, ke problemoj, kiujn la regionoj kun grava ekstrakta ekonomia aktiveco travivas, estas produkto de tutmonda klimata krizo. Tial, la sola vojo por prepari nin kontraŭ novaj arbarbrulegoj estas lukti por mondo, kiu konsideros la klimatŝanĝiĝon kiel gravan krizon.\n\nĈiel, eĉ se la situacio en la sudo de Ĉilio estas kruelega, tutlanda kaj internacia helpoj, kiujn la viktimoj ricevis, montris al la mondo, kiel grava estas kunlaborado. En Ĉilio multaj kolekto-centroj estis instalitaj en la plej grandaj urboj por disponigi vestojn, manĝaĵojn kaj higienajn utilaĵojn. En la internacia komunumo, Ĉilio akceptis helpon de fajrobrigadanoj el Kolombio, Argentino, Hispanio, Meksiko kaj Venezuelo.\n\nKiel esperantistoj ni devas valorigi la internacian fratecon kaj esperi, ke tiu sama frateco povas helpi al la lukto kontraŭ multaj naturaj katastrofoj, kiuj okazas en la tuta mondo sekve de la klimatŝanĝiĝo.", "author": "Leonardo ARAYA", "categories": ["Aktuale", "SEKECO", "Medio"], "audio_links": null}
{"url": "https://www.monato.be/2023/013306.php?p", "title": "Kial la subteno por Ukrainio ne estas ĉiea?", "published": "2023-04-01 00:00:00", "content_text": "La 24a de februaro 2022 ŝanĝis la aktualan historion. Rusio, konstanta membro de la Sekureca Konsilio de Unuiĝintaj Nacioj (UN), garantianto de la ukraina sendependeco laŭ la Budapeŝta Interkonsento de la jaro 1994, ŝtato kun la plej granda nuklea arsenalo en la tuta mondo, atakis la najbaran Ukrainion. Per modernaj amaskomunikiloj ĉiuj povis informiĝi preskaŭ en reala tempo pri la aktivado de la rusa armeo. Ĝi ĝis nun bombardas ukrainajn urbojn, faras preskaŭ malkaŝe militkrimojn, detruas pontojn, transportvojojn, elektrocentralojn ktp.\n\nVoĉdono pri kondamno de la rusia agreso okazis en la Ĝenerala Asembleo de UN pasintjare, la 2an de marto. Rezultoj estis tre klaraj: 141 landoj jesis kaj nur 5 landoj – Rusio, Belorusio, Eritreo, Nord-Koreio kaj Sirio – kontraŭis. 35 landoj sindetenis. Sindeteno okazas ofte dum UN-aj voĉdonoj, sed neniam senkiale. En tiu ĉi afero gravas, ke por kelkaj landoj Rusio estas gravega ekonomia partnero, nekomparebla kun Ukrainio. En aliaj regionoj Rusio per armiloj kaj servoj de la fifama militgrupo Wagner subtenas lokajn malfortajn registarojn, kiuj ofte kaptis la potencon per puĉoj aŭ ribeloj; nur per rusa helpo ili povas fortiĝi kaj batali kontraŭ aliaj lokaj politikaj fortoj.\n\nDume demokratia Mongolio senelekte devas vivi inter du enormaj najbaroj – la plej grava mongola vivintereso estas do pacaj rilatoj kun Ĉinio kaj Rusio. Por Ĉinio, konstanta membro de la Konsilio, ĉiu voĉdono estas rezulto de multaj mondaj kaj regionaj konsideroj, de ĝiaj pasintaj kaj antaŭvidataj pozicioj pri multaj aferoj.\n\nDum la voĉdonoj en UN ankaŭ neĉeesto estas signifa, kaj kelkaj landoj, inter kiuj estas tre proksimaj rusaj aliancanoj, uzis tiun ĉi eblon por montri sian propran opinion.\n\nPost unu militjaro estas forta opinio en Okcidento, ke la rusia kulpo estas klara kaj senduba. Kontraŭe, en multaj afrikaj landoj oftiĝas voĉoj pri la rusia rajto por memdefendo kontraŭ supozeble preparata atako de NATO-landoj, pri la malamika, raba kaj malestima okcidenta politiko en la tuta mondo ktp. Sergej Lavrov, la rusa ministro pri eksteraj aferoj, estas bonvena en diversaj landoj, li vizitis ŝtatojn, kien li en aliaj cirkonstancoj neniam alvenus. Tio ne okazas senbaze. Kiuj estas do la kialoj de tiu ĉi simpatio por la okupanto kaj atakanto?\n\nEn Afriko estas tre disvastiĝinta la ideo pri okcidenta superregado, aŭ hegemonio, el kiu fontas la plimulto de la plej gravaj nunaj problemoj en Afriko kaj Mez-Oriento. Laŭ tiu ĉi konvinko, kune kun la kolapso de Sovetunio finiĝis la ekvilibra mondordo. Ne plu kontraŭstarata de iu ajn forto en Afriko, Usono povas agi laŭ sia volo kaj kaprico. Vaŝingtono konsideras aliajn landojn kiel malpli gravajn partnerojn, aŭ eĉ kiel uzeblajn ilojn por atingi siajn celojn – ĉu en Afriko, en Azio, ĉu en Eŭropo. Laŭ tia ĉi teorio, Putin antaŭvidis la usonajn planojn kaj kontraŭagis. Sekve, la rusa milito ne estas pri Ukrainio, la vera rusa celo estas rekonstruado de la jam detruita, pli justa mondordo, kie afrikaj kaj aziaj landoj havos eblon elekti partnerojn kaj kunlabori kun ili, sur bazo de siaj propraj interesoj.\n\nLa koloniaj spertoj estas malsamaj en la diversaj regionoj. En Mez-Oriento la plej gravaj malamikoj estas kompreneble Usono kaj ĝia aliancano Israelo. En la okcidenta parto de Afriko daŭre fortiĝas sentoj kontraŭ Francio. Lokaj politikaj elitoj, ofte edukitaj en francaj universitatoj, kulpigas la antaŭan kolonian ŝtaton ne nur pri la malnovaj pekoj, sed ankaŭ pri siaj propraj malsukcesoj de lastaj jardekoj. Sekvante sukcesan multjaran rusan propagandon, afrikanoj konsideras Rusion forta lando sen kolonia pasinteco, kiu pretas subteni partnerojn el aliaj kontinentoj. Rusio, oni pensas, estas ankaŭ pli efika en siaj agoj. La lasta opinio fariĝis precipe forta fone de la plurjardeka malsukcesa franca interveno en Sahelo.\n\nAnkaŭ tutafrikistoj, kiuj sonĝas pri estonta unuiĝinta, riĉa kaj influa Afriko, esperas, ke Rusio fariĝos amika forto subtenanta afrikajn landojn kontraŭ la antaŭaj koloniistoj. Ili agas laŭ la regulo „Malamiko de mia malamiko estas mia amiko.”\n\nEn la afrika regiono nur kelkaj gvidantoj simpatias demokratiajn valorojn. Multaj ĉefministroj kaj prezidantoj, plej multe eksaj soldatoj de diversaj rangoj, atingis siajn potencajn poziciojn aŭ konservis ilin nur per rusa subteno – armiloj, milittrupoj, trejnistoj, konsilistoj. Kompreneble, ili neniam akceptos okcidentan retorikon pri demokratiaj rajtoj, jura regado kaj internaciaj normoj. Kontraŭe, tiuj eksaj soldatoj ĉiam sekvos tion, kion diros Rusio, subtenos rusan politikon kaj kredos je rusiaj argumentoj.\n\nTamen ne nur politikaj elitoj esprimas disreviĝon kaj seniluziiĝon pri demokratio, kiu dum la lastaj jardekoj ne solvis lokajn ekonomiajn kaj sociajn problemojn. Pli kaj pli da homoj kredas, ke nur aŭtoritata registaro povos atingi florantan ekonomion kaj plenan sendependecon – do, Rusio, almenaŭ laŭ la bildo prezentata en ĝia propra propagando, estas la plej bona pruvo de tiu ĉi espero.\n\nAnkaŭ en la arabaj landoj la kunteksto estas tre kompleksa. Multaj lokaj politikaj altranguloj kredas, ke la protestoj de la t.n. Araba Printempo estis sekrete planitaj kaj organizitaj en Okcidento, kiu celis al profunda reordigo de la tuta mez-orienta regiono laŭ siaj propraj interesoj. Arabaj landoj tre facile kredas konspirteorion pri preparata atako fare de NATO-landoj kontraŭ Rusio el Ukrainio. Aliflanke, multaj partoprenantoj de la protestoj dum la Araba Printempo demandas sin, kial iliaj landoj devus subteni la ukrainojn, se neniu subtenis la demokratiajn movadojn kaj manifestaciojn, kiujn lokaj potenculoj tiel forte subpremis.\n\nDum la unuaj tagoj de la milito en Ukrainio novaĵagentejoj raportis pri la problemoj de studentoj kun malhela haŭto forkurantaj de la milito. Ĉie en gazetoj kaj televidaj programoj aperis bildoj de junaj afrikanoj kaj azianoj, batitaj, prirabitaj, senespere atendantaj eblon transiri la ŝtatlimon, dum limgardistoj servas ĉiujn blankulojn. Ne gravas, ke la raportoj estis ege troigitaj, la mesaĝo estis bone komprenita – eĉ dum la plej grava socia krizo eŭropanoj havas duoblajn normojn. En multaj afrikaj landoj oni demandis: Kial ni devus esti solidaraj kun homoj, kiuj ne helpis niajn geknabojn dum la malfacila tempo?\n\nEn islamaj landoj oni starigas demandon pri duoblaj normoj en alia kunteksto. Kial la milito en Ukrainio estas pli grava ol la okupado de Palestino? Kial la ukrainoj, kiuj batalas kontraŭ rusaj okupantoj, estas defendantoj kaj herooj, sed palestinanaj batalantoj kontraŭ israelaj kontraŭleĝaj koloniistoj estas teroristoj? Certe, tiuj estas retorikaj demandoj, bazitaj sur sentoj, ne sur faktoj, sed ili malhelpas al la ukraina afero.\n\nLa grava afero por kompreni afrikan akceptadon de la rusa propagando estas la historia rolo de Sovetio en la sesdekaj kaj sepdekaj jaroj, post kiam multaj afrikaj landoj atingis sendependecon. Ganao, Gvineo, Malio, Zairo (nun Demokratia Respubliko Kongo) kaj multaj aliaj volis tiam sekvi socialisman evolumanieron kaj kompreneble turnis sin al Sovetunio. La sovetia registaro milite subtenis diversajn maldekstre orientitajn liberomovadojn. Miloj da afrikaj studentoj, ofte el lokaj elitoj, studis en sovetiaj universitatoj. Hodiaŭ eĉ tiuj, kiuj diplomitiĝis en Odeso aŭ Kijivo, konservas plej multe sovetian aŭ rusan vidpunkton. Dekoj da tiuj stipendiuloj okupas nun altajn poziciojn en registaroj kaj en administraj strukturoj. Kompreneble, ili ofte sentas devoscian lojalecon al Sovetio kaj ĝia daŭriganto – Rusio.\n\nAliflanke, la rusa propagando dum multaj jardekoj laboris por fortigi favorajn esprimojn en Afriko. Tio eble estas la plej efika ilo, kiu baziĝas sur du kolonoj: kontraŭusonismo kaj seninterrompa ripetado de mensogoj. Rusaj politikistoj uzas Usonon por pravigi ĉiujn proprajn maljustaĵojn. Usono invadis aŭ malstabiligis Afganion, Libion, Irakon ktp. Kiu memoras, ke Sovetio, ne Usono, enigis sian armeon en la sendependan Afganion en 1979, kio ekigis la putradon de la afgana ŝtato? Kiu konscias, ke la internacia interveno en Libio baziĝis sur rezolucio de UN, kiun Rusio ne kontraŭis? Kiu volus rakonti pri la sangmakulita iraka prezidanto Sadam Husejn, kiu uzis kemian armilon kontraŭ civiluloj en sia propra lando kaj invadis la najbaran Kuvajton?\n\nKutime, disputante pri la usona rolo en la mondaj ekonomio kaj politiko, kontraŭuloj el ambaŭ flankoj havas raciajn, defendeblajn kaj logikajn argumentojn. Disputo baziĝas sur faktoj. La rusaj politikistoj agas alimaniere – ili ripetas mensogojn pri la historio, pri la situacio en aliaj landoj, pri rusaj aŭ fremdaj politikistoj kaj famuloj, aldonante novajn kaj novajn detalojn, ĝis absurdeco. Hodiaŭ en Rusio, kiel en la libro 1984 , neniu povas aŭ rajtas kontraŭi tiujn ĉi mensogojn, kiuj fariĝas la sola vero por la popolo. La rusaj propagandistoj neas, ke Stalin kaj Hitler estis aliancanoj dum la unuaj du jaroj de la dua mondmilito; homfarita malsato en Ukrainio kaj Kazaĥio ne okazis; la rusa ŝtato neniam koloniis aliajn naciojn; Eŭropa Unio estas nenio pli ol usonaj projekto kaj kliento, ktp. Nun rusaj ĵurnalistoj, publicistoj kaj politikistoj ripetas senpaŭze kaj memfide, ke la politika vivo en Ukraino estas tute trempita en naciismo kaj militismo, ke prezidanto Zelenskij estas drogulo, psika malsanulo, pagata de Usono, ke Ukrainio kaj NATO celis ataki kaj diserigi Rusion. Fluas mensogoj pri okjara genocido en Donbaso, pri subpremataj rusparolantoj, pri kvar regionoj de Ukrainio, kiuj revis iĝi parto de Rusio.\n\nEn Afriko la historio, spertoj, esprimoj kaj celkonscia rusa propagando miksiĝas kaj formas bazon por grava milito. Tiu batalo estos ege malfacila por Okcidento, ĉar ĉi tie la vero ne ĉiam venkas. Eŭropo devas agnoski, ke tiu ĉi milito ne finiĝos tuj tiam, kiam du flankoj subskribas packontrakton. Tio estas nur batalo, la propaganda milito daŭros kaj daŭros ...", "author": "Michał ŁABENDA", "categories": ["Aktuale", "RUSA INVADO", "El diplomatia vidpunkto"], "audio_links": null}
{"url": "https://www.monato.be/2023/013309.php?p", "title": "Ŝtormo pro reformo", "published": "2023-04-01 00:00:00", "content_text": "Centmiloj da homoj protestadas en Israelo kontraŭ la reformo, per kiu oni volas ŝanĝi la rilatojn inter la supera kortumo, la parlamento ( Kneset ) kaj la registaro. Kial tio okazas?\n\nTre kontestata parto de la nova reformo, proponita de la ministro pri justico Jariv Levin kaj la estro de la parlamenta konstitucia kaj leĝa komitato Simĥa Rotman, estas tiu, kiu antaŭvidas la eblon por la parlamento, per plimulto de 61 el ĝiaj 120 membroj, reaprobi leĝojn nuligitajn de la alta kortumo. Alia ŝanĝo igus, ke la kortumo ne povos interveni pri registaraj nomumoj.\n\nLa kontraŭantoj de la reformo asertas, ke ĝi transformos la israelan demokration en malliberalan politikan sistemon similan al tiu de Hungario, kaj estos difektataj la rajtoj de malplimultoj kiel arabaj civitanoj kaj GLAT-uloj, de virinoj kaj eĉ de opoziciaj aktivuloj.\n\nLa subtenantoj de la reformo argumentas, ke la supera kortumo estas uzata kiel maldekstra ne elektita forto, kiu malhelpas la dekstrajn registarojn plenumi iliajn programojn.\n\nIsraelo ne havas konstitucion. En la deklaro de sendependeco de majo 1948, oni diris, ke Konstitucio estos farita antaŭ la tiujara oktobro – tio, tamen, neniam okazis pro la malfacileco interkonsenti pri la enhavo. Anstataŭe oni aprobis kelkajn „fundamentajn leĝojn”, kiuj reguligas la agadon de la ŝtataj aŭtoritatoj. Rimarkindas, ke malgraŭ ilia graveco tiuj ĉi leĝoj povas esti ŝanĝitaj per favora voĉdonado de la „simpla” plimulto de parlamento.\n\nPor bone kompreni, kio okazas, oni devas analizi la historion de la rilatoj inter la israelaj kortumo, Kneset kaj registaro. Ĝis 1995 la supera kortumo neniam nuligis leĝon de la parlamento. En 1992 du novaj fundamentaj leĝoj estis aprobitaj: la Fundamenta Leĝo pri Homa Digno kaj Libereco kaj la Fundamenta Leĝo pri Libereco de Okupado. Tiam la prezidanto de la supera kortumo, la juristo Aharon Barak, deklaris, ke okazis „konstitucia revolucio”: ekde tiu momento oni povas nuligi leĝojn rompantajn iun fundamentan principon.\n\nLa „Konstitucia Revolucio” de Barak estis tamen eĉ pli granda. La israela kortumo pliigis la uzadon de la „Laŭnorma kialo” en kontrolado de la registara agado. Tiel, en 1995 la supera kortumo ordonis al la tiama ĉefministro Jicĥak Rabin maldungi la ministron pri internaj aferoj Arie Deri, kiu estis akuzita pri korupto, kvankam ne ekzistis iu specifa leĝo, laŭ kiu suspektita persono ne povas esti ministro. La kortumo asertis, ke tio ne estas „laŭnorma”, kaj ke tio difektas la publikan fidon en la registaro.\n\nEkde tiam laŭ la principo de la „Laŭnorma kialo” la kortumo intervenis plurfoje en la nomumoj. Laste oni kontestis la ministrigon de Deri kadre de la nova registaro de la ĉefministro Benjamin Netanjahu. Li estas la estro de la partio Ŝas , kiu gajnis 11 el 120 sidlokoj en la Kneset. Deri jam estis en malliberejo dum tri jaroj pro korupto kaj estis denove kondamnita, laŭ sia propra konfeso, pri impostaj deliktoj.\n\nLaŭ la kontraŭantoj de la reformo, la fina celo de la registaro estas uzi la reformon por nuligi la akuzojn kaj la procesojn kontraŭ la ĉefministro, kiu estas akuzita pri korupto. Dume, la supera kortumo decidis diskuti, ĉu Netanjahu devas demisii pro siaj procesoj, – kaj tio certe ne malakrigos la disputon.", "author": "Nican CVI COHEN", "categories": ["Aktuale", "ISRAELO", "Politiko"], "audio_links": null}
{"url": "https://www.monato.be/2023/013088.php?p", "title": "Post Babelo estu lingvo monda, sed kulture eŭropa", "published": "2023-05-01 00:00:00", "content_text": "Tion la kristana Dio, sendube la plej potenca, estus povinta diri en la biblia ĉapitro pri la babela turo, sed mi ne trovis tiun aserton, kiun esperantistoj pretervole praktikas de jarcento. Tie, en ĉapitro 11a de Genezo, oni priskribas nur la bonan originalan staton, al kiu Esperanto provas revenigi la homojn: 1. Sur la tuta tero estis unu lingvo kaj unu parolmaniero.\n\nVerkoj, kiel tiuj de Yohanes Manhitu provas korekti la malekvilibron. La afero ne estas facila por eŭropano kiel mi, kiu abrupte trovas sin trempita en la indonezia socio kun strangaj bestoj kaj strangaj arboj. Ekzemple „Elefanto batalas kontraŭ elefanto, mortas tragolo en la mezo”. La ĝenerala senco estas klara „Kiam potenculoj batalas, ne enmiksiĝu”, sed kio estas tragolo? Temas pri kuniklo-granda hufulo, pri kiu, se vi estas lerta ĉasisto, vi povas trovi eĉ en Vikipedio paĝon. Tamen por trovi ĝin, vi devas serĉi la nomon en la latinscienca: Tragulus . Ne estas alia vojo. Tragoloj bone kaŝas sin. 1\n\nPor festi vian trovon vi povas citi alian indonezian proverbon „Mi trovis falintan durion”, alivorte „Mi havis grandan bonŝancon”, ĉar durio, pli facile trovebla en Vikipedio, estas manĝebla ovoforma fruktego, kies ĉirkaŭo povas atingi ĝis 40 centimetrojn. Vi eble ne konas ĝin, sed en sud-orienta Azio ĝi estas konsiderata la reĝo de la fruktoj.\n\nKaj tiel vagante de unu proverbo al la alia, kaj en la libro estas 1000 indoneziaj proverboj, vi konatiĝas kun la lando, la vivo, la domoj, la festoj kaj la kredoj de ĉi tiu 200-miliona parolantaro de la indonezia inter denaskaj parolantoj kaj dualingvaj parolantoj. Kelkaj proverboj estas facile kompareblaj kun eŭropaj proverboj, ekzemple „Estas akvo, estas fiŝoj” pensigas pri la zamenhofa „Kie fumo leviĝas, tie fajro troviĝas” kaj „Nigra koko flugas nokte” kongruas kun la diro en kelkaj eŭropaj lingvoj „Nokte ĉiuj katoj estas nigraj”, sed por kompreni aliajn oni devas atente legi aldone al la laŭvorta traduko klarigojn de la aŭtoro, ekzemple „Se estas rizo, metu ĝin en rizon”, kies signifo estas „Se vi havas sekreton bone kaŝu ĝin” (metante ĝin tien, kie oni ne rimarkos ĝin) aŭ „Kokido ligita estis kaptita de aglo”, kion oni uzas por komenti la forfuĝon de edzino kun nova partnero.\n\nBonŝance por ĉiuj 1000 proverboj la verkinto donis la tradukon kaj la signifon. Sed li faris ion kroman, kio estos utila por multaj eŭropanoj. Li aldonis liston de latinaj eldiroj kaj terminoj kun indoneziaj kaj esperantaj tradukoj. Finfine estos eble diri en Esperanto urbi et orbi aŭ a fortiori en maniero komprenebla al ĉiuj. La dua aldonaĵo kun du-paĝa proverbaro trilingva (indonezia-davana-esperanta) estas ĉefe utila al lingvistoj, kiuj volas esplori lingvojn de malplimultoj en Indonezio. La davana estas lingvo parolata en Orienta Timoro kaj kara al la aŭtoro, kiu aperigis multajn poemojn en ĝi.\n\nEstas oportune diri kelkajn vortojn ankaŭ pri la aŭtoro, kiu estas profunda esperantisto trempita en amaso da lingvoj. Pensu nur, ke lia elementa lernejo uzis la tetuman kaj la portugalan (eble la nomo Timoro vekas ion en via memoro), la gimnazio la indonezian, kaj en la universitato la aŭtoro studis anglan literaturon. Nun li laboras kiel lingvoinstruisto kaj tradukisto.\n\nMia juĝo pri la libro estas ekstreme favora, kaj mi esperas, ke similaj verkoj aperos ankaŭ pri proverboj de aliaj aziaj kaj afrikaj lingvoj, ĉar sub la malsamaj kulturaj kovriloj (indonezianoj parolas pri rizo kaj la eŭropa proverbaro de Zamenhof pri pano) oni malkovras, ke homoj estas ĉiuj kaj ĉie egalaj kun samaj zorgoj, samaj amoj kaj malamoj, samaj bonoj kaj malbonoj, kaj do tiuj, kiuj provas kredigi al ni, ke ekzistas popoloj elektitaj, gvidaj popoloj kaj gvidataj – ankoraŭ evoluontaj popoloj, simple mensogas por sia profito. Homoj estas samaj, kaj mi mem ne povas trovi kernajn malsamecojn inter indonezia aŭ itala kamparano kaj eŭropaj elituloj. Kaj, kiam temas pri gravaj homaj valoroj – helpemo al aliaj homoj, ĝentila kunvivado, prizorgo de malfortuloj – nekleraj kamparanoj ofte superas la superklerajn gvidantojn.", "author": "Renato CORSETTI", "categories": ["Aktuale", "Tragoloj kaj durioj"], "audio_links": null}
{"url": "https://www.monato.be/2023/013181.php?p", "title": "Tolerema Esperanto-movado", "published": "2023-05-01 00:00:00", "content_text": "Principe mi ne recenzas literaturajn librojn, ĉar mi estas leganto de faktaj libroj. Laŭ mi verko kiel La akuzativo en sudnepalaj dialektoj estas preferinda al La mastro de la ringoj . En unu temas pri veraj faktoj, en la alia pri fantazioj. Sed mi estas kontenta, ke mi faris escepton pri ĉi tiu verko.\n\nUnuflanke ĝi estas historia verko, kiu reportas nin al la komenco de la pasinta jarcento, kiam aktivis niaj famaj pioniroj. Verdire la tre interesa enkonduko portas nin al la jaro 1323, kiam naskiĝis la Floraj Ludoj laŭ la legendo pro tragedia am-rakonto inter nobela fraŭlino kaj nobela trobadoro en Tuluzo. Sed por reveni al la komenco de la esperantlingva versio de la ludoj en 1909, ni trovas nin en la Universala Kongreso en Barcelono, kie en la Ludoj Émile Boirac prezidas la ĵurion kaj Antoni Grabowski okupiĝas pri la poemoj kaj Kazimierz Bein pri la prozaj verkoj. Kiel vi komprenas, temas pri la elito de la tiama elito en Esperantujo. Kaj ankaŭ la verkemo ne estis pli malgranda ol en la nunaj Belartaj Konkursoj de UEA. Partoprenis 275 manuskriptoj, kaj Reĝino de la Ludoj estis Marie Hankel, germanino, kiu ricevis la premion Natura Floro.\n\nTamen en tiu enkonduko vi trovos ankaŭ priskribon de la sociaj-politikaj eventoj, kiuj akompanis tiun tragedian semajnon kaj la postan historion de Katalunio, pro kio la Ludoj ĉesis en 1936 pro la civitana milito kaj poste pro la nova regado de Francisco Franco. Ili povis rekomenciĝi nur en 1983.\n\nAliflanke mi antaŭpensis, ke la lingvo de tiuj verkoj gajnintaj la konkurson devus esti bela ekzemplo de klasika Esperanto, kaj fakte tia ĝi estas, kun ritmoj simplaj kaj tre similaj al la poemoj de Zamenhof. Oni legas ilin tre facile, kaj ili tre rapide komunikas sian mesaĝon sen bezono surprizi la leganton per vorto konata nur al la poemverkinto.\n\nJen la unua strofo de la unua gajninta poemo: Rozujo sovaĝa, simbolo de l' amo, En vintro vi staras sen ia ornamo! En kampo vi nuda ĉagrenas dezerte, Rozujo, malvarmo mortigos vin certe.\n\nFine la libro estas interesa ankaŭ pro tio, ke ĝi montras, kiom tolerema la Esperanto-movado estis dum sia tuta historio. La abundo da virinaj verkistoj en nia movado en la komenco de la pasinta jarcento, kiam virinoj en la ĝenerala socio ankoraŭ batalis por siaj rajtoj, certe montras, ke nia socio estas akceptema al homoj, kiuj estas rigardataj „strangaj” en la normala socio.\n\nLa libro estas dulingva, esperanta kaj kataluna. Nenion mi diros pri la kataluna parto, kiun mi povas facile kompreni pro mia denaska itala, sed kiun mi ne kapablas juĝi.", "author": "Renato CORSETTI", "categories": ["Aktuale", "Klasika Esperanto"], "audio_links": null}
{"url": "https://www.monato.be/2023/013213.php?p", "title": "Amuza disputado solvita", "published": "2023-05-01 00:00:00", "content_text": "La sensenca kaj sanga milito en Ukrainio, kaŭzita de rusa agreso, estis la ĉefa politika temo de ĉiuj mondaj gazetoj pasintjare. Tamen ne multaj el ni scias, ke ekzistas ankaŭ alia duflanka diplomatia konflikto inter du pacaj ŝtatoj kaj membrolandoj de Nord-Atlantika Traktat-Organizaĵo (NATO), kiu ne aperis sur la ĉefpaĝoj de mondaj gazetoj. Ĝi estas disputado pri la eta arkta insuleto, gronlande nomata Tartupaluk ( Hans Ø , insulo Hans laŭ la danoj), kiu ne havas ekonomian signifon. La disputado pri ĝia proprieto inter Kanado kaj Danio komenciĝis en 1930 kaj rezultigis unu el la plej bizaraj diplomatiaj konfliktoj, kiujn oni povas enmeti ankaŭ en la kategorion de amuza kaj ridiga diplomatio. Juĝu mem!\n\nDezerta kaj neloĝata insuleto troviĝas en la arkta nordo, meze de la markolo Kennedy, inter la kanada insulo Ellesmere kaj dana Gronlando. Ĝin malkovris en 1871 usona polusa esploristo Charles Francis Hall (1821-1871) kaj nomis laŭ inuita membro de lia ekspedicio, Hans Hendrik Suersaq (1832-1889). Je unua rigardo la insuleto ne estas interesa. Ĝi havas areon de nur 1,3 km 2 kaj estas proksimume trioble pli granda ol la plej malgranda ŝtato de la mondo, Vatikano. Ĝi estas nur granda roko, kie ne troviĝas minerala riĉaĵo kaj vegetaĵaro. Eĉ birdoj kaj blankaj ursoj ne vivas tie. Onidire, ĝi donas nur belan vidon al la markolo kaj la ĉirkaŭaj glaĉeroj.\n\nKanado kaj Danio interesiĝas pri la posedo de la insuleto ekde 1930. La iama Konstanta Kortumo de Internacia Justico 1 starigita kadre de la Ligo de Nacioj, deklaris la juran statuson de Gronlando favore al Danio. Danio tiam asertis, ke geologia indico montras, ke Tartupaluk estas parto de Gronlando, kaj tial ĝi apartenas al Danio. La dua mondmilito kaj la posta malvarma milito levis pli gravajn politikajn kaj diplomatiajn temojn, kaj ambaŭ landoj ne rememoris pri la insuleto ĝis 1984.\n\nEn tiu jaro, kanadaj soldatoj elŝipiĝis sur la insuleton, enterigis kanadan viskion kaj hisis la kanadan flagon. Kiam ili foriris, la danoj venis al la insulo kaj forigis la kanadajn simbolojn. Ili hisis la danan flagon kaj enterigis botelon da dana alkoholaĵo. Dum jardekoj ŝanĝiĝis la flagoj sur la insuleto kune kun la boteloj da tradicia alkoholaĵo de ambaŭ ŝtatoj. Tiamaniere dana alkoholaĵo batalis kontraŭ kanada viskio. Ekestis ankaŭ gugla milito, kiam ambaŭ landoj influis interretajn esplorilojn por subteni siajn teritoriajn pretendojn pri la insuleto.\n\nDuflankaj diplomatiaj intertraktadoj fine sukcese solvis ĉi tiun bizaran kaj longdaŭran teritorian disputon. La 14an de junio 2022 la kanada ministro pri eksterlandaj aferoj Mélanie Joly, la dana ministro pri eksterlandaj aferoj Jeppe Sebastian Kofod kaj la gronlanda ĉefministro Mute Inequnaaluk Bourup Egede subskribis interkonsenton pri divido de la insuleto. La orienta parto de la insuleto apartenas al Gronlando, la okcidenta parto al la kanada teritorio Nunavuto. La traktato ekvalidos post aprobo de la kanada, dana kaj gronlanda parlamentoj kaj la leĝdona asembleo de la kanada teritorio Nunavuto. Tiamaniere Kanado havas internacian terlimon de 1280 metroj kun membroŝtato de Eŭropa Unio (EU), nome Danio pere de Gronlando.\n\nĈi tiu kurioza, amuza kaj lernolibra ekzemplo pruvas, ke diplomatio havas multajn formojn kaj manierojn solvi internaciajn disputojn.", "author": "Julius HAUSER", "categories": ["Aktuale", "PACO", "El diplomatia vidpunkto"], "audio_links": null}
{"url": "https://www.monato.be/2023/013247.php?p", "title": "La bahaa kredo: vojo al unueco kaj paco", "published": "2023-05-01 00:00:00", "content_text": "„ Kion la Eternulo ordonis kiel suverenan kuracilon kaj plej fortan rimedon por resanigi la tutan mondon, tio estas la unuiĝo de ĉiuj popoloj en unu universala Religio, unu komuna Kredo. ” „ Li, Kiu estas via Sinjoro, la Plej Kompatema, vartas en Sia koro la deziron ekvidi la tutan homaron kiel unusolan animon kaj unusolan korpon .” „ Se la nuntempaj kleruloj kaj pensuloj permesus al la homaro enspiri la bonodoron de kamaradeco kaj amo, ĉiu komprenema koro estimus la signifon de vera libereco kaj malkovrus la sekreton de neĝenata paco kaj absoluta trankvilo .”\n\n„La granda paco, al kiu la homoj de bona volo dum jarcentoj plenkore sopiris, kiun viziuloj kaj poetoj el sennombraj generacioj prirevis kaj kiun la sanktaj skriboj de la homaro promesis de epoko al epoko, finfine estas je atingo de la nacioj. ... La monda paco estas ne nur ebla, sed neevitebla. Ĝi estas la venonta ŝtupo en la evoluo de tiu ĉi planedo ...” Jen la enkondukaj vortoj de la bahaa pacmesaĝo publikigita sub la titolo „La promeso de monda paco” sojle de la monda jaro de paco 1986. Antaŭ la fono de la nuna mondsituacio kun ĉiam pli da violentaj konfliktoj tiuj ĉi vortoj eble aspektas iom bizare kaj povus elvoki sarkasmon. Tamen, dum la trionjarcento de tiam pasinta ankoraŭ pli evidentas la bezono de tutmonda paco, kaj daŭre kreskas la ĝenerala sopiro je ĝi. Indas do ree ekzameni la programon, kiun proponas bahaismo por fine atingi vere daŭripovan pacon kiel la sekvan ŝtupon en la evoluado de nia planedo kaj ĝiajn principojn kaj instruojn fone de tiu pacprogramo.\n\nTiu pacmesaĝo de la Universala Domo de Justeco direktita al la popoloj de la mondo profunde ekzamenas la demandon kaj prezentas la paŝojn farendajn por starigi stabilan pacon. Pli ol iam nuntempe ĝi aktualas. Interalie ĝi klarigas, kiel religia kredo estas fundamenta antaŭkondiĉo por vera paco, ĉar kio distingas la homon disde ĉiuj aliaj vivospecoj estas talentoj, kiuj „ebligis al la homaro konstrui civilizojn kaj prosperi materie. Sed sole tiaj atingoj neniam kontentigis la homan spiriton, kies mistera naturo inklinigas ĝin al transcendeco, strebado al nevidebla sfero, al la fina realeco, la nekonebla esenco de esencoj nomata Dio. La religioj, alportitaj al la homaro de sinsekvo de spiritaj lumiloj, formis la ĉefan ligilon inter la homaro kaj tiu fina realeco, kaj ili stimulis kaj fajnigis la kapablon de la homaro akiri spiritan sukceson kune kun socia progreso.” Tiel la mesaĝo resumas la esencon de la bahaa teologio, nome la principon de progresa revelacio, kiu samtempe konfirmas la unuecon de la religioj.\n\nTra la historio Dio sendis al la homaro sinsekvon de diaj Edukantoj – manifestiĝoj de Dio. Iliaj instruoj antaŭenigis la civilizon. En tiuj Manifestiĝoj inkluziviĝas: Abrahamo, Kriŝno, Zoroastro, Moseo, Budho, Jesuo kaj Mohamedo, kaj krome ankaŭ Báb (1819–1850) kaj Bahá'u'lláh (1817–1892), la ĝis nun lastaj el tiuj mesaĝistoj kaj la fondintoj de Bahaismo, kiuj klarigas, ke tiuj Mesaĝistoj reprezentas la saman Fonton, kaj ke iliaj misioj esence estas sinsekvaj ĉapitroj en la disvolviĝado de la unusola religio de Dio. Aliaj bahaaj instruoj koncernas tiel esencajn temojn kiel la unueco de la homaro kaj eliminado de antaŭjuĝoj, la nobleco de la homa naturo, la komplementeco de devoteco kaj servado, la egaleco inter virinoj kaj viroj, la harmonio inter religio kaj scienco, la neceso de justeco en ĉiuj homaj aferoj, la graveco de edukado, la forigo de ekstrema malriĉeco kaj riĉeco respektive starigi ekonomian justecon kaj bonfarton por ĉiuj ktp.\n\nEn la skriboj de Báb kaj Bahá'u'lláh troveblas ampleksa vizio por estonteco de unuigita homaro kunvivanta en prospera tutmonda socio. Ili priskribas la novan ŝtupon, kiun devas nun atingi la homa civilizo. Por realigi tion necesas ankaŭ iam enkonduki komunan lingvon kaj skribon kaj ĝeneraligi ĝin per instruado en ĉiuj lernejoj tra la mondo. La principo de internacia lingvo estas unu plia elemento de la bahaaj instruoj por funde reformi la kunvivadon de la popoloj. Al ĝi la aŭtoritataj bahaaj tekstoj donas altan rangon. Bahaaj fontoj agnoskas la meritojn de Esperanto kaj vidas ĝin kiel eblan solvon de la lingva demando. Sed ili ankaŭ emfazas, ke ne eblas antaŭscii, kiu estos la lingvo elektota. Kion do bahaanoj principe subtenas, estas ne iu konkreta lingvo aŭ lingvoprojekto, sed precipe la ideo mem enkonduki internacian helpan lingvon.\n\nJen la fono de longdaŭraj amikaj rilatoj inter la bahaanoj kaj la esperantistoj. Tiujn rilatojn aparte profundigis kaj firmigis 'Abdu'l-Bahá (1844–1921), la plej aĝa filo de Bahá'u'lláh kaj la tria el la centraj personecoj de la bahaa kredo, kiu, kiam post ĉirkaŭ 60-jara mallibereco li povis fine libere moviĝi, en la jaroj antaŭ la unua mondmilito vojaĝis tra Eŭropo kaj Nord-Ameriko kaj i.a. plurfoje parolis al kunvenoj de esperantistoj. La enkorpiĝo de tiuj rilatoj iom pli poste fariĝis Lidia, la plej juna Zamenhof-ido, kiu meze de la 1920aj jaroj aliĝis al la bahaa kredo kaj ĝis sia tragika pereo en la nazia ekstermejo Treblinka multe propagandis la kredon kaj tradukis plurajn gravajn ĝiajn verkojn.\n\nLa bahaa komunumo, kiu ekde la originoj meze de la 19a jarcento en Persio rapide kreskadis kaj etendiĝis unue tra la mez-orientaj landoj kaj poste tra la tuta mondo, intertempe reprezentiĝas en ĉiuj landoj kaj teritorioj de la mondo, ĉe Unuiĝintaj Nacioj kaj en multaj aliaj gravaj forumoj. Tiu komunumo, unuigita per unika, kohera, bazdemokrata sistemo, strebas meti la fundamentojn de tiu tutmonda socio, kiun ĝiaj ampleksaj skribaĵoj vizias, kaj prezentas sin kiel funkciantan modelon pruvantan, ke ja la homaro en tuta sia diverseco kapablas pace kaj harmonie kunvivadi. La historio kaj evoluado de la Kredo same kiel ĝiaj strebadoj kaj agadoj por starigi veran pacon kaj modelajn komunumojn, kiuj invitas ĉiujn kunlabori pri la transformado de la mondo, estas facile alireblaj.\n\nAbundas bahaaj eldonaĵoj kaj retpaĝoj. Aparte informriĉaj estas kvar filmoj, kiuj aperis okaze de la 200aj datrevenoj de la naskiĝo de Bahá'u'lláh (2017) kaj Báb (2019) kaj la 100a datreveno de la forpaso de 'Abdu'l-Bahá (2021). Komence de 2022 aperis krome filmo pri la disvolviĝado de la bahaa komunumo dum la lastaj cent jaroj, kiu iasence komplementas la detalan historion de la unuaj cent jaroj (1844–1944) de la kredo, God passes by (Dio preterpasas), kiun verkis Shoghi Effendi, la pranepo de Bahá'u'lláh, kaj kiu aperos en esperanta traduko en 2023 okaze de la 50a datreveno de la fondiĝo de Bahaa Esperanto-Ligo (BEL).\n\nInteresiĝantoj pri Bahá'u'lláh povas profite legi la jenan libron: https://www.retbutiko.be/eo/ero/baha .", "author": "Bernhard WESTERHOFF", "categories": ["Aktuale", "RELIGIOJ", "Spirita vivo"], "audio_links": null}
{"url": "https://www.monato.be/2023/013249.php?p", "title": "Ĉu unika priskribo de lesba rilato?", "published": "2023-05-01 00:00:00", "content_text": "La libro Secesio estas originala romano en Esperanto. Ĝin verkis la konata sveda Esperanto-aŭtoro Sten Johansson. PIV mencias, ke secesio estas „apartiĝo disde socia korpo, al kiu oni apartenis, ekz. eklezio, federacio, ŝtatunuiĝo, por iĝi sendependa”. La nomo Sezession en la germana estas konata i.a. kiel indiko por konstruaĵo en Vieno, kiu tute klare montras la stilon de Novarto/Junularstilo ( Jugendstil ). Per tiu vorto Sezession oni indikis ankaŭ artismajn movadojn, kiuj volis apartiĝi de la ĝis tiam kutimaj artaj skoloj. Konataj nomoj en tiu kadro estas Gustav Klimt, Franz Stuck kaj Edvard Munch. En Berlino Max Liebermann fondis en la sama tempo la berlinan „secesion”.\n\nTial ne estas hazarde, ke sur la frontkovrilo de la libro estas bildoj el Vieno, artaĵoj de Klimt kaj Karl Marx-Hof , la loĝejkvartalo por laboristoj, kiu konstruiĝis en la fino de la dudekaj kaj komenco de la tridekaj jaroj. Sed la malsupra bildo jam montras ion alian ol artaĵo, nome soldatojn.\n\nLa ĉeftemo de la libro estas la amo inter du virinoj: dana virino, kiu nomiĝas Willi Singer, kaj aŭstra virino, Louise Gerber. Ili renkontiĝas dum ekspozicio de nova arto en la Secesio en Vieno. Willi estas ĵurnalisto, Louise skulptisto. El tiu hazarda renkontiĝo ekflamas amrilato. Ĉar ili vivas en la fino de la dudekaj jaroj en Aŭstrio, tia rilato inter du virinoj ne estas publike aprezata. Amiko, Johnny Weininger, moda dando kaj bankoficisto, regule organizas festojn por nekonvenciaj homoj, kun alkoholo, sed ankaŭ kun drogoj. Kun li la paro ofte aŭte ekskursas. Johnny havas amikojn diversspecajn, kiuj kelktempe loĝas ĉe li. La polico en tiu tempo jam komencis esplori tiujn rilatojn, ĉar samseksemo estas malpermesata.\n\nLa du virinoj serĉas iun loĝejon, kie ili povos facile restadi sen problemoj. La skulptejo de Louise ne taŭgas, kaj Willi tro ofte forestas de Vieno, raportante al dana ĵurnalo aŭ verkante libron. Johnny proponas al ili ĉambrojn, kiujn ili luas. Louise por la ekstera mondo estas sinjorino Weininger, eĉ por siaj gepatroj. Kaj la du virinoj kompreneble partoprenas festojn en la domo.\n\nEn la fino de la dudekaj jaroj la vivstiloj de Johnny kaj la virinoj ankoraŭ estas tolerataj, sed oni rimarkas jam la kreskon de politika ekstremismo. Feliĉe, en Vieno la socialdemokratoj dum longa tempo rezistis al tiu tendenco. Tiel Louise esperas, ke ŝi ankoraŭ povos fari skulptaĵojn por la nova loĝejkvartalo Karl Marx-Hof laŭ mendo de la urbestraro. Ŝiaj statuoj por apuda kinejo estas admirata ekzemplo kaj imitindaj. Pri tio ŝi havas kontakton kun Franz Halder, kiu laboras ĉe la urbodomo pri konstruprojektoj por laboristoj. Ili ofte renkontiĝas, kaj Franz enamiĝas al ŝi. Sed Louise jam fordonis sian koron al Willi.\n\nPoste Willi eklaboras en la provinco en gastejoj por povi raporti laŭ propra sperto pri la situacio en la kamparaj regionoj. Louise nur malmultajn informojn ricevas pri ŝiaj travivaĵoj. Tio ĝenas ŝin, sed venas ĉiam la momento de revido.\n\nEn la tridekaj jaroj pliakriĝas la sociaj problemoj pro la ekonomia krizo, kaj ankaŭ kreskas la persekutado al tiuj, kiuj ne adaptiĝas al la idealtipa rolo. Johnny en iu momento estas forportata de la polico al nekonata loko, estante tro konata gejo. Supozeble oni malliberigis lin en iun psikiatrejon.\n\nLouise konsciiĝas, ke ŝi, jam grandaĝa, havas ankoraŭ deziron patriniĝi. Ŝi priparolas la aferon kun Franz, kiu unue kredas, ke ŝi volas reanimi la amrilaton kun li. Tamen ŝi volas nur havi infanon de li. Ŝi dufoje gravediĝas, ĉar pro streĉo kaj aliaj kaŭzoj ŝi perdas la unuan feton.\n\nLa situacio en Vieno iom post iom plimalboniĝas: la ekstremdekstro neniigas la iaman laboristan superregon en Vieno, kaj aŭdiĝas laŭdoj pri la nazioj en apuda Germanio. La juda patro de Louise jam delonge ne plu povas gvidi orkestron kaj fine eĉ ne plu rajtas ludi en violonensemblo por vivteni sin. Diversaj homoj preparas sin por fuĝo el lando, kiu pli kaj pli persekutas homojn, kiuj ne konvenas, ĉu gente, ĉu sekseme, ĉu politike, al la reĝimo, kiu instaliĝas. Willi devas foriri el Aŭstrio, estante nedezirata persono. Louise restas. Per tio finiĝas la libro. Oni ne scias, ĉu ŝi poste eskapis la teroron aŭ ne.\n\nLa libro de Johansson estas eble unika en sia priskribo de lesba rilato. En la libro la aŭtoro verve traktas la problemojn, kiujn alfrontis homoj en la dudekaj kaj tridekaj jaroj en Aŭstrio. Mi ne scias, ĉu viro kiel Sten Johansson estas plej taŭga por priskribi lesban rilaton, sed ĉiuokaze la dialogoj en la libro estas tute kredeblaj kaj neniel fremdigas. La fono de la viena historio donas specialan karakteron al la libro. Kaj la titolo Secesio estas bone elektita laŭ diversaj vidpunktoj.", "author": "Bert DE WIT", "categories": ["Aktuale", "Kresko de ekstremismo"], "audio_links": null}
{"url": "https://www.monato.be/2023/013253.php?p", "title": "Ne universala (2)", "published": "2023-05-01 00:00:00", "content_text": "Mi kompreneble bonvenigas la laŭdindan zorgon de Brian Moon pri la intereso je artikoloj aperintaj en MONATO . Kaj neniel neus lian rajton opinii. Tamen, la demandon „Kiom tio interesas la ĝeneralan legantaron de MONATO , kiu ne estas majoritate katolika kaj grandparte eĉ ne kristana?” mi trovas sufiĉe stranga.\n\nLaŭ tia rezonado, artikolo pri japanaj arto aŭ kutimoj ne estus interesa por la legantaro, majoritate nejapana kaj eĉ neazia; artikolo pri bizaraj filatelaĵoj estus interesa nur por manpleno da legantoj, kiuj majoritate ne estas kolektistoj, do ne meritus aperigon; artikolo pri veganismo ne meritus legadon, ĉar la plimulto da legantoj ŝatas manĝi viandon ... Se diri la veron, mi dezirus vidi pli bone elpensitan argumenton.\n\nKiom mi komprenas la aferon, nia legantaro estas tre larĝmensa kaj interesiĝas pri multege da aferoj.", "author": "Alberto GARCíA FUMERO", "categories": ["Aktuale"], "audio_links": null}
{"url": "https://www.monato.be/2023/013257.php?p", "title": "Infanlibro pri diverseco", "published": "2023-05-01 00:00:00", "content_text": "La grandformata infanlibro Ni ĉiuj estas malsamaj aliĝas al la kreskanta grupo de enhave kaj forme altkvalitaj libroj, per kiuj EAB de ioma tempo furoras en la esperanta libromerkato. Teĥnike ĝi estas perfekte eldonita libro, neniel malsupera al la anglalingva originalo, kiu aperis nur unu jaron pli frue (kaj, parenteze kaj apenaŭ kredeble, kostas pli ol la tradukaĵo). La tempo de enhave malaktualaj, lingve dubindaj kaj maldiligente eldonitaj libroj, precipe infanlibroj, pri kio mi plendis en prelego ankoraŭ en 2021, estas definitive pasinta, bonŝance.\n\nLa libro konsistas el dudek ĉapitroj el po unu duobla paĝo kun desegnoj kaj akompanantaj tekstoj (plej ofte kiel parolaj/pensaj vezikoj), dupaĝa glosaro por kelkaj terminoj (mi tamen ne scias, laŭ kiu kriterio nocio tie aperas) kaj dupaĝa indekso de la plej gravaj temoj. Ĝia temo estas, kiel jam klaras per la titolo, la homa diverseco kaj ties festindeco. Per la ekzemplo de lernejo plena je diversaj infanoj estas prezentataj la plej gravaj ecoj, laŭ kiuj homoj malsamas, kiel sekso, etno, kulturo, korpa aŭ mensa handikapecoj, familia modelo (aŭ orfeco), kapabloj kaj interesoj. Oni lernas, ke ĉiu homo estas unika kaj same valora, sendepende de siaj ecoj. Ĉi ĉio estas farata plejparte per favoraj ekzemploj, ne per lamentado pri nejustaĵoj (kies ekzisto tamen ne estas prisilentata). La libro finiĝas per la simpla kaj grava mesaĝo, „Ni ĉiuj estas homoj” – efektive simila al nia tradicia „sed homoj kun homoj”. Ne estas aparta ĉapitro pri lingvaj diverseco kaj diskriminacio, sed lingvoj estas menciataj en la paĝoj pri fremdaj landoj kaj internacia migrado. El esperantisma vidpunkto oni kompreneble atendus pli larĝan trakton de tiu temo ol la tiea sugesto, ke lingva diverseco estas nur demando de infanaĝa lernado de nova media lingvo.\n\nNek la libro nek la priskribo en la retbutiko de EAB enhavas informojn, por kiu aĝo ĝi taŭgas. Mi taksas, ke estas plej fruktodone legi ĝin al/kun infanoj en la aĝo de 4 ĝis 8 jaroj. Pli junaj ne komprenus multe, kaj por pli aĝaj la desegnoj kaj lingva stilo de rekta, simpla alparolo kaj konstatado ne plu estas allogaj. Krome, almenaŭ en moderna liberala medio, dekjarulo verŝajne jam konscias pri la plimulto de la enhavo. Tian impreson mi ekhavis, legante la plejparton de la libro al miaj propraj infanoj (8-/11-jaraj), al kiuj ĝenerale tre plaĉis la libro.\n\nLa tradukinto (kaj la supozeblaj redaktintoj) brile plenumis la esperantigon de la teksto. Ĉio, eĉ iuj malgrandaj surskriboj en la fono, estas tradukita per klara senpeka lingvaĵo. Zorge legante, mi ne sukcesis trovi eĉ unu mistajpon, kaj la lokoj, kie mi stumblis lingve („fizikaj [= korpaj] handikapoj”, „rigardi iun en la okulojn”) ĉe kontrolo montriĝis nekritikindaj (kritikinda estis do maksimume mia nescio de tiuj uzoj; krom tio mi ne konis Makatono , sed ĝuste tiu esprimo estas klarigita en la glosaro). Legantojn obseditajn pri pronomoj eble aldone interesas, ke en la ununura loko, kie estas pronoma rilato al persono de nekonata sekso, la libro uzas ri .\n\nĈi lasta observo donas al mi instigon eseeti pri du interrilataj aspektoj de la traduko: unu, kiun ĝi traktas, kaj unu, kiun ĝi ne traktas, kio tamen ne estas kulpo de la tradukinto, sed dependas de la originalo. La libro, ankaŭ ĝia esperanta versio vole-nevole, transportas anglan rigardon al la mondo. Tio enhave jam estis videbla en la neglekteto de lingvaj problemoj, sed antaŭ ĉio mi celas du lingvajn aspektojn.\n\nUnue, en la ĉapitro „Knaboj kaj knabinoj” estas traktata (soci)seksa identeco (la libro uzas ĉi tie genra , kion mi ne povas formale kondamni, sed tamen forte kontraŭas), kaj la libro tiel tuŝas la problemon de perlingva diskriminacio seksa. Sed ĝi entute ne diskutas la problemon de radikoj, kiuj indikas iĉon (= virseksulon; kiel patro , knabo ) kaj ĉe kiuj oni ĉiam devas indiki la sekson, aŭ la (malfortiĝantan) kutimon ĉiam aldoni -in- , kiam oni parolas pri ino („Ŝi estas instruistino”). Tiu pretersilento estas komprenebla, ĉar la angla disponas pri neŭtralaj radikoj kiel parent kaj simple tre ofte entute ne esprimas la sekson ekster la personaj pronomoj. Kaj oni ja ne povas simple alinventi tekston pri la specifaĵoj de Esperanto, kvankam tiuj estas vigle diskutataj en la lingvokomunumo.\n\nMale, kaj jen la dua aspekto, la fakto, ke la anglaj personaj pronomoj estas seksindikaj, sekvigas eĉ plurajn alineojn pri tiu temo. Laŭ tio, ekzemple, uzi ĝi por neduumuloj (tio estas homoj, kiuj estas nek inoj nek iĉoj) aŭ nekonatoj estas ofende, kaj ĝenerale oni demandu kaj uzu ies preferatan pronomon. Tiu usondevena lingvokulturaĵo enhavas du miskomprenojn: Unue, ĝi ne estas la sama kiel la angla it kaj ne nomas nur aĵojn. Mi persone ja por neduumuloj tamen uzas ri , por egaligi ilin per propra pronomo al inoj kaj iĉoj, sed ĝi por nekonataj aŭ nespecifitaj homoj estas ne nur zamenhofa kaj logika, sed ĉiuokaze ne povas iun ofendi, ĉar ĝi ne nomas specifan individuon. Due, ĉiu homo ja havas rajton de respekta traktado, al kio nepre apartenas ankaŭ la respekto de ĝia seksa identeco. El tio tamen ne sekvas la rajto dikti iun specifan pronomon, kiun la kunparolanto eble entute ne uzas. Ĉar ekzemple mi identiĝas kiel iĉo, tiam min oni priparolu per la pronomo taŭga por iĉoj: plejparte tio estas li , sed kompreneble radikala riisto uzu ri , kaj radikala ĝiisto ĝi , kaj se ekzistas hiisto, ĝi uzu hi . Mi rajtas atendi, ke oni ne uzu por mi ekzemple la inan pronomon, sed mi ne rajtas dikti al iu ajn eble fremdan lingvan subsistemon. Efektive tio ja estas la celo de la koncepto de preferata persona pronomo; nur kelkaj homoj ŝajne misidentigas efikon kaj kaŭzon.\n\nLa fakto, ke tia preskaŭ lingvofilozofia fajnaĵo estas la ununura afero, pro kiu mi kritikas la libron, montras ĝian ĝeneralan bonecon, kaj ke ĝi malgraŭ infana celgrupo povas pensinstigi ankaŭ adoltojn. Mi ripete do tre rekomendas ĝin.", "author": "Kirilo BROSCH", "categories": ["Aktuale", "Klara senpeka lingvaĵo"], "audio_links": null}
{"url": "https://www.monato.be/2023/013270.php?p", "title": "Admirinda laboro", "published": "2023-05-01 00:00:00", "content_text": "Estas admirinda via laboro! Eldoni monatan gazeton postulas disciplinon, mastrumkapablon kaj plurajn aliajn kvalifikojn. Mi estas mem redaktoro de faka gazeto en Esperanto kaj multe lernas de via agado kaj redaktopolitiko.", "author": "Leandro ABRAHãO", "categories": ["Aktuale"], "audio_links": null}
{"url": "https://www.monato.be/2023/013274.php?p", "title": "Verne ne ŝtelis", "published": "2023-05-01 00:00:00", "content_text": "En la cetere ĉarma kaj plaĉa teksto „Mi ne estas bibliofilo” de Orlando E. Raola ( MONATO 2022/12, p. 23-25 ) mi legis kun konsterno: „la ... libro de Jules Verne La 500 milionoj de la Begumo . Cetere, oni diras, ke li mem ne verkis, ke li ŝtelis de iu. Tio ne gravas.”\n\nKompreneble, ke tia akuzo gravas! Verne tute ne ŝtelis. Reale, lia eldonisto Pierre-Jules Hetzel aĉetis sufiĉe rudimentan manuskripton aŭtoritan de Paschal Grousset kaj petis sian aŭtoron/amikon Jules Verne revizii ĝin. Verne akceptis la taskon ĉefe pro lojaleco al Hetzel, kaj lia tasko montriĝis sufiĉe ampleksa, por ke la rezulto estu rajte konsiderebla kiel verko de Verne mem.", "author": "István ERTL", "categories": ["Aktuale"], "audio_links": null}
{"url": "https://www.monato.be/2023/013300.php?p", "title": "Ebla respondo al niaplaneda krizo pri nesala akvo", "published": "2023-05-01 00:00:00", "content_text": "Kiel estas sciate, kelkaj vastaj zonoj de la mondo alfrontas gravan mankon de sensala akvo. Oni antaŭkalkulas, ke tio pliiĝos pro la kreskanta mondloĝantaro, ekonomia kresko kaj adaptiĝo al tutmonda klimatŝanĝiĝo. La aktuala aliro por pritrakti tiun ĉi egan defion bedaŭrinde baziĝas sur la ideo, ke necesas pliigi la efikan uzon de la ekzistantaj resursoj, kvankam la disponeblo de nesala akvo rapide malkreskas pro troa ekspluatado kaj klimatŝanĝiĝo. Do estas neverŝajne, ke la estontaj bezonoj estos daŭripove kontentigataj, kio postulas rekonsideri la nunajn solvojn.\n\nMultaj akvofontoj, kiel lagoj, riveroj kaj grundakvoj, estas poluataj pro homa agado. La reciklado kaj reuzado de akvo rimarkinde sukcesis, sed ĝia grandskala uzeblo estas limigita – la tradiciaj rimedoj por produkti nesalan akvon, kiel inversa osmozo kaj distilado, multekostas kaj konsumas multe da energio. Grundakvon oni ĉerpas multe pli ol ĝi renoviĝas, kaj la subtera akvotavolo falas je alarma nivelo en tiuj regionoj, kie nesala akvo estas plej bezonata. La neĝotavoloj kaj glaĉeroj taŭgaj kiel akvofontoj malpliiĝas aŭ retroiras pro klimatŝanĝiĝo, kaj degelo ofte okazas antaŭ printempo.\n\nLa nuna situacio starigas grandan defion por la homaro bezonanta solvon aŭdacan kaj tujan. Pro tio estas esence trovi porteblajn solvojn – simplajn kaj etkostajn – por produkti sensalan akvon en diversaj ĉirkaŭaĵoj.\n\nSolvoj por akiri akvon urĝe bezonatas, ĉirkaŭ du miliardoj da homoj loĝas en areoj suferantaj pro akvomanko, kaj tiu ĉi kvanto povos pliiĝi laŭ tio, kiel klimatŝanĝiĝo plioftigas trosekecojn.\n\nSciencistoj el Preria Esplorinstituto (angle Prairie Research Institute ) ĉe la universitato de Ilinojso ĉe Urbana-Champaign prezentis novigan aliron por pritrakti la kreskantan problemon de manko de nesala akvo en kelkaj regionoj sur nia planedo.\n\nFakuloj rekomendas ellabori infrastrukturon kapablan akiri akvovaporon el la oceanoj, tiel ebligante produkti nesalan akvon. Per tiu akvofonto ankoraŭ ne ekspluatata oni povus garantii provizadon „preskaŭ senliman” de tiu ĉi likvo tre multvalora.\n\nProfesoro Praveen Kumar, gvidanto de tiu esplorstudado, asertas, ke la malabundo de nesala akvo iĝas „problemo tutmonda [...]. Tamen en la subtropikaj zonoj la apudaj oceanoj konstante vaporigas marakvon, ĉar estas sufiĉa sunradiado pro tre malgranda nubokovrado la tutan jaron”.\n\nLa koncepto proponata konsistas en ideo kapti akvovaporon atmosfere troviĝantan tuj super la oceanosurfaco kaj porti tiun ĉi aeron humidoŝarĝitan al la proksima tero, kie ĝia kondensiĝo liveras nesalan akvon (vidu bildon 1).\n\nLa ĉirkaŭaĵoj apudaj super la oceansurfaco havas altan humidon, ĝiaj variaĵoj ĉiutagaj kaj sezonaj estas influataj ĉefe de la oceanosurfaca temperaturo kaj la supra aero. Tial ke tiu ĉi humido en la atmosfero rezultas el natura vaporiĝado de la oceanakvo, ne aperas nocaj kromproduktoj por la medio.\n\nDum la esplorado oni taksis tutmonde 14 lokojn kun mankantaj precipitaĵoj por determini, ĉu efektivigeblas la hipoteza strukturo kapabla akiri akvovaporon super la oceanoj kaj ĝin kondensi al nesala akvo.\n\nBildo 2 montras la situon de la lokoj taksitaj dum la esplorado kaj iliaj pli proksimaj oceanoj aŭ maroj sur mapo de akvomanko. Jen ili: Barcelono (Baleara Maro), Romo (Mediteraneo), Tripolo (Mediteraneo), Telavivo (Mediteraneo), Lisbono (Atlantika Oceano), Losanĝeleso (Pacifika Oceano), Valparaiso (Pacifika Oceano), Mekao (Ruĝa Maro), Durbano (Hinda Oceano), Perto (Hinda Oceano), Daŭho (Persa Golfo), Abudabio (Persa Golfo), Karaĉio (Araba Maro), Ĉenajo (Bengala Golfo).\n\nLa rezultoj de la plenumita esplorado montras, ke ekzistas signifa potencialo por produkti nesalan akvon pere de la oceanoj proksimaj al la marbordoj de regionoj alfrontantaj akvomankon. La teamo kontrolis la donitaĵojn pri humido dum la jaroj de 1990 ĝis 2019 por analizi la akvovaporon disponeblan en diversaj lokoj, elektitaj por prezenti klimatajn variaĵojn, kiuj troviĝas ne for de grandaj setlejoj, kiuj siavice situas proksime de oceanoj.\n\nLa sciencistoj faris analizojn atmosferajn kaj pri ekonomia realigeblo por montri la profiton de tiu proponata koncepto. Oni diras, ke vertikala „kaptosurfaco” 210 metrojn larĝa kaj 100 metrojn alta respondanta proksimume al la areo projekciita vertikale de granda krozoŝipo povas liveri sufiĉan kvanton da humido por kovri averaĝe la ĉiutagajn bezonojn pri sensala akvo de proksimume 500 000 homoj. Tiujn ĉi dimensiojn oni arbitre elektas, kaj en ĉi artikolo per ili oni ilustras, ke la potenciala kvanto da akvo ĉerpata povas esti signifa. Espereble la reala efektivigo ampleksas varion signifan de tiuj dimensioj surbaze de la lokaj kondiĉoj. Oni konkludis, ke la taksita rendimento povus liveri nesalan akvon al grandaj setlejoj en subtropikaj areoj.\n\nLa strukturojn proponatajn oni starigus plurajn kilometrojn for de la marbordo por maksimumigi ilian kapablon akiri akvovaporon, kiun oni sendus per tubaro teren, kie ĝi kondensiĝus al nesala akvo.\n\n„La aktualaj zonoj suferantaj pro akvomanko probable iĝos eĉ pli sekaj estontece, tiamaniere la problemo pliakriĝos”, certigis profesorino pri atmosferaj sciencoj Francina Domínguez. Tiel, dum la senĉesa tutmonda klimatŝanĝiĝo, tiu propono estas daŭre realigebla.\n\n„La klimataj prognozoj montras, ke la oceanvapora fluo nur pliiĝos kun la paso de tempo, provizonte eĉ plian akvon, do la ideo de ni proponata estos farebla dum klimatŝanĝiĝo”, atentigis la kunaŭtorino Afeefa Rahman. La esplortrovoj estis ĵus diskonigitaj en la prestiĝa naturscienca revuo Nature Scientific Reports .\n\nLa supozebla kosto fabriki instalaĵon por ricevi kaj kondensi akvovaporon estas 600 milionoj da dolaroj, aŭ proksimume la kosto konstrui grandan krozoŝipon aŭ petrolplatformon. Supozeble 500 000 homoj profitos de tiaspeca instalaĵo, do oni povas certigi, ke ĉi kosto validas kompare kun la kosto de sensaligejoj.\n\n„Unu el la trajtoj pli elegantaj de la proponata solvo estas, ke ĝi funkcios kiel natura akvociklo. La diferenco kuŝas en tio, ke ni povas direkti la akvon vaporigitan el la oceanoj”, notis Francina Domínguez. „Kiam doktoro Praveen turnis sin al mi kun tiu ideo, ni ambaŭ scivole demandis nin, kial neniu pripensis tion antaŭe, ĉar ĝi ŝajnas solvo tiel evidenta. La sciencistoj koncentriĝis je solvoj bazitaj sur tero, sed nia studo montras, ke ekzistas aliaj opcioj.” Esence tiu ĉi aliro imitas la naturan fizikan procezon de la hidrologia ciklo, per kiu la humido vaporigita el oceano portiĝas teren, fridiĝas kaj kondensiĝas, kaj poste ĝi falas kiel precipitaĵo sur la tersurfacon, krom ke oni proponas krei la vojon, tra kiu la vaporigita humido moviĝas.\n\nDoktoro Praveen Kumar aŭguris ankaŭ, ke „se ĉi koncepto realiĝos, ĝi povos esti medie pli racia kompare kun aliaj akvosolvoj”.\n\n„Laŭ fakuloj, la antaŭaj teknikoj por recikligi grizakvojn, same kiel nubosemado (artefarita pluvo) kaj sensaligo, sukcesis limigite. Nun ni akceptu la defion kaj trovu manieron por pliigi la provizadon de nesala akvo, ĉar konservadi kaj recikligadi akvon el akvofontoj ne sufiĉos por kovri la bazajn homajn bezonojn. Ni opinias, ke nia metodo ĵus proponita povas grandskale plenumi tion”, konkludis Praveen Kumar.\n\nSensaligo ludis tre gravan rolon por akiri sensalan akvon, sed ĝi alfrontis defion rilate al siaj reziduoj, rezulte aperas peklakvo (salsolvaĵo), kiu povas iĝi toksa por la sovaĝa vivo.\n\nPost la menciita esplorstudado oni povas resumi, ke akiri humidon sur oceansurfaco estas solvo realigebla por multaj regionoj alfrontantaj akvomankon, la akvorendimento taksita de la strukturoj proponitaj povus mildigi la akvobezonojn de grandaj setlejoj en la subtropikaj zonoj.\n\nLa proponatan koncepton oni povus uzi kiel anstataŭaĵon aŭ por kompletigi la produktadon de sensala akvo la tutan jaron.", "author": "Juan Carlos Montero MEDINA", "categories": ["Aktuale", "AKVA KRIZO", "Medio"], "audio_links": null}
{"url": "https://www.monato.be/2023/013303.php?p", "title": "Kiel la mondo reale funkcias", "published": "2023-05-01 00:00:00", "content_text": "Antaŭ kelkaj jaroj ( MONATO 2020/05, p. 21 ) mi finis artikolon per la rimarko „Multe pli ol klimatŝanĝiĝon mi timas fatalan kolapson de la monda financa sistemo kaj trian mondmiliton”. La tekston mi verkis jam fine de 2019, kaj tiam mi ne pensis pri alispeca katastrofo, pandemio, kiu grave perturbis la mondon je la aperdato de mia artikolo. Jam delonge mi sentas min malbone informita pri la reala situacio de la mondo. Tial mi ĝojis aŭdante pri libro, kies aŭtoro asertas priskribi la problemojn el pure sciencista vidpunkto kaj refuti ĉiuspecajn misinformojn.\n\nVaclav Smil naskiĝis en 1943 en Plzeň en la nuna Ĉeĥio. En 1969 li elmigris kun la edzino al Usono. Ekde 1972 ĝis la pensiiĝo, li instruis sciencajn fakojn ĉe la Universitato de Manitobo en Kanado. Li specialistiĝis i.a. pri energio, klimatŝanĝiĝo, Ĉinio kaj demografio kaj verkis multajn librojn kaj artikolojn pri tiuj temoj. Li estas skeptika pri la promesoj, ke ene de kelkaj jardekoj la tuta mondo povos funkcii per renoviĝanta energio.\n\nSmil verkis ĉefe por sciencista publiko, kaj por bone kompreni liajn tekstojn leganto bezonas sufiĉan konon de biologio, kemio, statistiko ktp. Tamen, liaj lastaj libroj Numbers Don't Lie (Nombroj ne mensogas) el 2020 kaj la ĉi tie pritraktata How the World Really Works (Kiel la mondo reale funkcias) el 2022 celas ĝeneralan publikon.\n\nInter la ĉefaj bezonoj de homo estas manĝaĵoj. La riĉa parto de la mondo povas konsiderinde malpliigi sian bezonon je energio kaj aliaj resursoj aplikante la konsilojn de klimataktivuloj, ekzemple manĝante malpli da viando, sed Smil atentigas pri la bezonoj de la alia parto de la mondo. Malgraŭ la kreskanta loĝantaro eblis malpliigi la nombron da homoj, kiuj malsatas, sed multaj restas malsataj. Eĉ plias tiuj, kiuj disponas pri la minimumo kaj deziras havi pli. Kontentigi tiujn postulos multe pli, ol la riĉuloj povus ŝpari rezignante pri viando kaj per aliaj raciigoj.\n\nLa ĉefa temo de la libro, apenaŭ menciata en diskutoj pri klimatŝanĝiĝo, estas la kvar pilieroj, sur kiuj baziĝas nia nuna civilizacio: amoniako, plasto, ŝtalo kaj cemento. Ilia produktado konsumas ege grandajn kvantojn da energio, kaj ili estas nemalhaveblaj. Amoniako (NH 3 ) estas kombinaĵo de nitrogeno kaj hidrogeno, bazo de kemia sterko, nepre necesa en agrikultura sistemo, kiu nutru ok miliardojn da homoj. Plastoj estas ĉie kaj iĝis nemalhaveblaj en la nuna socio. La produktado postulas multe da energio el petrolo aŭ gaso bezonata kiel energio (sed por iuj aplikoj malpli ol ŝtalo kaj cemento). Plastaĵoj je la fino de sia vivo ofte alvenas en rubejoj aŭ en la maro anstataŭ esti reuzotaj. Produktadi ŝtalon kaj cementon estas same energivore. La nuna mondo estas neimagebla sen tiuj produktoj. Kiel pri manĝaĵoj, la riĉaj landoj kapablas esti multe pli ŝparemaj uzante tiajn materialojn, sed la ceteraj landoj, kiuj komencas uzi ilin, neniigos tiujn ŝparojn.\n\nSmil ne estas vegetarano, modere manĝas viandon kaj kontraŭas veganismon. Laŭ li nepre necesas, kie eblas, uzi por brutarbredado la partojn de la mondo, kiuj ne taŭgas por intensa agrikulturo. Fiŝado akcepteblas apud la marbordoj, kie ne tro altas la brulaĵkonsumo de ŝipmotoroj.\n\nOfta plendobjekto de Smil estas la troa pezo de la nun plej popularaj aŭtomobiloj, la „sportaj util-veturiloj” (SUV). Ekzemplo el Nombroj ne mensogas : biciklo de 7 kg povas transporti unu personon; SUV de 2000 kg kutime transportas ankaŭ nur unu personon.\n\nDum iuj neas la problemojn, kaj aliaj prognozas katastrofojn, Smil atentigas pri forgesoj en la diskutoj. Efektive ekzistas problemoj, eĉ multe pliaj kaj alispecaj ol kutime menciate, necesas kaj eblas trovi solvojn, sed multaj el la proponataj estas nerealismaj aŭ sensencaj kaj ne rapide realigeblaj.", "author": "Roland ROTSAERT", "categories": ["Aktuale", "VIDATE SCIENCISTE", "Medio"], "audio_links": null}
{"url": "https://www.monato.be/2023/013308.php?p", "title": "Italio kaj ĝia lingva mozaiko", "published": "2023-05-01 00:00:00", "content_text": "Marco Tamburelli [marko tambureli] estas profesoro ĉe la Universitato de Bangor en Kimrio, kie li plenumas esploradon kaj instruadon pri dulingvismo, fonologio kaj lingvistiko. Li magistriĝis ĉe University College London , kie li ankaŭ doktoriĝis en 2005, defendante disertacion pri sintaksa evoluo ĉe dulingvaj individuoj. Post tiam li komencis direkti sian intereson al regionaj idiomoj. Krom sia laboro pri pluraj universitataj esplorprojektoj, Tamburelli estas scienca ano de Comitato della Salvaguardia dei Patrimoni Linguistici (Komitato pri Protektado de Lingvaj Heredaĵoj), kiu naskiĝis en 2013 kun la celo sentemigi la publikon kaj diskonigi la konservadon kaj la heredaĵon de la pluraj lingvaj realaĵoj de nuna Italio.\n\nMONATO : Kiel via sperto en la fako de lingvistiko, same kiel via zorgemo kiel aktivulo, naskis kunlaboradon kun la Komitato pri Protektado de Lingvaj Heredaĵoj?\n\nTamburelli: Mi estas unu el ties fondintoj. Ĝi naskiĝis el fejsbuka grupo kontraŭa al serio da televidanoncoj misinformantaj rilate al italaj lingvaj minoritatoj kaj dialektoj. Tiuj specifaj reklamfilmetoj, oficiale celantaj lingvan unuiĝon (kaj havantaj sume rilaton kun aprobinda projekto), estis fakte favoraj al unulingva unuecigo, kiu estas tute malsama afero. Ŝtatoj povas esti lingve unuigitaj sen turni sin al unulingveco. La grupo fariĝis poste la nuna komitato. Unu el niaj specialaj trajtoj estas baziĝi sur sciencaj starpunktoj, anstataŭ limigi nin je amatoreca movado. Mi fondis la komitaton, kiam tiu ĉi temo jam konstituis grandan parton de mia esplorlaboro, kiun mi komencis en 2010.\n\nMONATO : Kvankam la itala leĝaro agnoskas 12 historiajn lingvajn komunumojn, ĝi rifuzas doni tiun rekonon al lokaj variaĵoj de kelkaj idiomoj aŭ al regionaj lingvoj. Kiuj estas, laŭ vi, la kulturaj kialoj malantaŭ tiu ĉi diskriminacio?\n\nTamburelli: Estas du ĉefaj motivoj por tiu ĉi distingo. Unue, ĉiu nacio-ŝtato ĝenerale klopodas agnoski kiel eble plej malmultan lingvan diversecon, ĉar ĝin ĉiam interesas la kreado de unulingva unueco. Historie naciisma retoriko antaŭiras unulingvecon, kiu fakte naskiĝas poste. Francio, ekzemple, sukcese mortigis siajn regionajn lingvojn: la okcitana lingvo estas esence forpasinta kaj nur lastatempe transiras renaskiĝan periodon. Esti unulingva lando ĉiam konstituis fundamenton por la nacio-ŝtatoj, kaj kiam tiu ĉi kondiĉo estas minacata, tio estigas problemon. Ĉiam ekzistis eksterlandaj premoj, sed multaj el ili naskiĝas nur kun la celo agnoski propran kulturon ene de najbaraj landoj, kaj tio rekonigis en Italio kelkajn lingvojn kiel la albana kaj la greka. La dua faktoro, kaj politika kaj kultura, estas la orientiĝo de la itala lingvistiko, kiu kutime interpretas ĉiun latinidan variaĵon – tio estas idiomon, kiu devenas el la latina lingvo – en Italio kiel subtipologion de la itala. Eĉ la koncepto mem pri italo-latinida lingvo, kiu lingvistike tute ne havas sencon, estas politika etikedo lingvistike nedifinebla, kaj la precipa problemo en Italio pri ĝi, kompare kun aliaj landoj, koncernas ĝian izogloson.\n\nMONATO : Kio estas izogloso?\n\nTamburelli: Izogloso estas lingva limo. Ekzistas pluraj gravaj izoglosoj en la latinida mondo, sed la plej grava kaj notinda estas la izogloso „Massa Carrara” [masa karara]. Ĝi dividas nian duoninsulon, kaj tio estas ideologie malkomforta laŭ multaj homoj. Pli norde ol tiu limo ekzistas fonologiaj kaj sintaksaj trajtoj, kiuj komunigas Emilio-Romanjon, Lombardion, Veneton, Francion, Hispanion kaj Portugalion, dum pli sude ol tiu limo ni trovas trajtojn, kiu komunigas la italan, la rumanan, la sicilian kaj la napolan. Tio ja estas la dividlinio inter la okcidenta kaj orienta latinida lingvaroj; kaj, kvankam ĝi estas lingvistike objektivaĵo, oni faris ĉion eblan por etigi tiun fakton, timante tion, kion ĝi povus politike kaŭzi por la unueco de la lando. Lingvistika analizo ja ne povas inkluzivi socian interpretadon de fenomenoj: tio estus politika konsidero, kiu generus ambiguecon kaj konfuzon. Simile okazis en frankisma Hispanio, kie la kataluna kaj la eŭska lingvoj estis konsiderataj kiel dialektoj de la hispana.\n\nMONATO : Ĉu tio povas havi identecajn konsekvencojn? Kiel varias la apartensento de popoloj en geografia zono rilate al propra lingvo?\n\nTamburelli: Ne necese ekzistas kunrilato inter popola identeco kaj lingva rekono: la hispana situacio estas evidenta ekzemplo pri tio. La galega kaj la kataluna ambaŭ estas vidataj kiel regionaj lingvoj, kaj, kvankam ni konas la grandan identecan senton de Katalunio, en Galegio la sendependisma partio estas praktike neekzistanta. Kvankam laŭ la nacio-ŝtatoj tiu sento povas esti minaca, ne ekzistas rilato: la galegoj havas propran lingvan identecon, sed tendence ili ne elmontras tiun senton kontraŭstare al Hispanio. Same en Frislando, kie la frisa lingvaro estas agnoskata de Nederlando kaj sendependista movado estas neekzistanta.\n\nMONATO : En la internacia panoramo ekzistas la Eŭropa Ĉarto pri Regionaj kaj Minoritataj Lingvoj, kiu ekvalidis la 1an de marto 1998 kaj estas subskribita de Italio ekde la 27a de majo 2000. Kio malpermesis ĝian aplikadon?\n\nTamburelli: Tiu ĉarto ekaperis kun la celo agnoski lingvajn minoritatojn por protekti popolojn kaj kulturojn kaj por konservi nian lingvan malsamecon. Ĝi tamen permesis rekoni idiomojn bazitajn sur tiuj lingvoj, kiuj estas jam parolataj en aliaj ŝtatoj, en ia speco de komplezo inter landoj. Laŭ mi, nenio ŝanĝiĝis, ĉar, kvankam oni eĉ asignis monon favore al kelkaj projektoj, tiuj neniam aplikiĝis al gravaj vehiklaj lingvoj, kiel la menciitaj galega kaj kataluna. Estas multo farenda, kaj la problemo estas la deziro „allasi” ion al tiuj lingvoj pli ol agnoski ilin definitive kaj oficiale. Aldone, la Konsilio de Eŭropo subskribigis tiun ĉarton, lasante al la membroŝtatoj la finan decidon, kiujn idiomojn agnoski. Ĉiu ŝtato rekonis kiel eble plej malmulton kaj tiel igis la ĉarton fakte neutila.\n\nMONATO : Estas interesa la temo de la itala regiono Trentino-Supera Adiĝo (Sud-Tirolo). Ĝia statuto solene proklamas la egalecon de rajtoj por tiuj civitanoj, kiuj apartenas al la specifaj kaj variaj lingvaj grupoj. Ĉu vi opinias, ke regionaj situacioj povus agi loke favore al iliaj lingvaj minoritatoj?\n\nTamburelli: Pri tiu nord-itala regiono apud Aŭstrio mi publikigis kelkajn verkojn kune kun aliaj studentoj, kiuj tie faris esploradon. Ankaŭ en tiu okazo la ideologio mastras laŭplaĉe, kiel en Italio. Trentino-Supera Adiĝo estas konsiderata dulingva lando, kie oni parolas la italan kaj la germanan, sed tiu idiomo, kiun oni parolas en Sud-Tirolo, estas ne la germana, sed ĝia variaĵo: la bavara. En niaj verkoj ni konstatis, ke nur 60 elcentoj de tiu lingva variaĵo kongruas kun la germana. La lingvaĵon en tiu areo oni povas difini laŭ la Unesko-atlaso de endanĝerigataj lingvoj, kaj ĝi unuigas la areojn inter Bavario kaj Aŭstrio, ĝis kelkaj zonoj de Svislando. Ni denove parolas pri ideologio, ĉar ni fakte havas trilingvisman situacion, sed la bavara ne estas agnoskata, favore al la germana.\n\nMONATO : Kadre de via vulgariga aktivado, kiu estas, laŭ vi, la vidpunkto de la homoj pri lingvoj kaj dialektoj? Kiuj estas la malfacilaĵoj pri ebla renovigita percepto de minoritataj lingvoj?\n\nTamburelli: Estas du kutimaj opinioj pri tiuj ĉi aferoj, kaj mi fakte estas verkanta pri tio en ĉapitro de libro, kiu estos publikigita ĉi-jare. La unua vidpunkto naskiĝis dum la faŝista periodo: dialektoj estas herbaĉo, kiun ni devas forigi. Tio pligrandigis ideon, kiun proponis la itala verkisto kaj poeto Alessandro Manzoni. La plej granda parto de la homoj, tiel pensante, deziris liberigi sin de tiuj lingvaj kriplaĵoj. Bonŝance ŝajnas, ke dum la lastaj 15 jaroj tiu opinio laŭgrade malkreskis. La dua vidpunkto – kaj la plej lingve konscia – komprenas, ke t.n. dialektoj de la itala estas tute malsamaj ol la itala (ili ja estas paralelaj, malsamaj, rektaj idoj de la latina), sed ankoraŭ ne vere kredas, ke ili estas efektivaj sendependaj lingvoj. Certe ĉi tio estas progreso, kaj ankaŭ el tiu ĉi flanko la komitato multon faris dum la jaroj. Eĉ nun ni laboras kun lokaj asocioj sen profita celo, kiuj klopodas konservi sian lingvan posedaĵon.\n\nMONATO : Ĉu estus ĝuste aserti, ke fakte malĉeestas la intenco protekti la lingvajn minoritatojn kadre de la itala leĝfarado?\n\nTamburelli: Precipe en Eŭropo oni konsideras lingvojn legitimaj nur tiam, kiam ili havas proprajn literaturon, vortaron, kaj se ili estas uzataj de ŝtato, produktante kontraŭdiran duoblan normon: italaj lingvistoj certe uzos la vorton „lingvo” por idiomoj de indianoj aŭ por la nenombreblaj lingvoj de Papuo-Nov-Gvineo, sed uzos la vorton „dialekto” por indiki la sicilian, la napolan kaj la lombardan lingvojn, ĉar estas opinio, ke ĉi-lastaj ne posedas la politikan aŭ la sociolingvistikan povon por esti „oficialaj” lingvoj. Tio generas ian lingvan kontraŭdiron senan je scienca fundamento, kaj tio aspektas evidenta, kiam ni ne plu pritraktas lingvaĵon kaj komencas paroli el politika kaj socia perspektivo. Mia akademia lernado devenas de psikolingvistiko, kiu estas rigore scienca disciplino, kie la konceptoj estas klare difinitaj, kaj, se la mezurado ne koincidas kun la difino, oni devas ŝanĝi ĉi-lastan: la konkreta fenomeno antaŭiras la teorion, kiu devas progresi kune kun la evoluo de fenomenoj. Ene de tiuj svagaj konceptoj mi trovis min en retorika kaj antaŭjuĝa labirinto, kie malmultaj homoj taksas lingvistikon science, ĉefe en Italio.", "author": "Tommaso MELACOTTE", "categories": ["Aktuale", "INTERVJUO", "Lingvo"], "audio_links": null}
{"url": "https://www.monato.be/2023/013310.php?p", "title": "Kio estas oblomovismo?", "published": "2023-05-01 00:00:00", "content_text": "La termino „oblomovismo” (ruse: обломовщина [oblomovŝĉina]), derivita de la familia nomo de la heroo de la romano Oblomov (ruse: Обломов) de Ivan A. Gonĉarov, estas uzata en la rusa por priskribi miksaĵon de apatio, letargio kaj inerteco. Nikita Pimenov priskribas la romanon, kiu popularigis tiun vorton.\n\nEn la komenco de la romano, post priskribado de Ilja Oblomov, Ivan A. Gonĉarov akompanas nin al liaj ĉambroj kaj priskribas ilian dekoron laŭ la sama maniero kiel, ekzemple, Nikolaj Gogol en sia proza poemo Malvivaj Animoj . La internaĵo, la dekoro de la ĉambroj de la herooj tre bone montras ilian internan mondon. En la ĉambro de Oblomov estas faldeblaj ŝirmiloj kun mirindaj kaj eksterordinaraj birdoj, malfirmaj bretoj, kurtenoj remburitaj per multekosta kaj luksa materialo, malgraciaj seĝoj kaj sofo, kies dorso kaj kruroj defalis. Kaj ekzistas multe da polvo kaj speguloj, kiuj jam ne reflektas ion ajn, sed povas funkcii kiel tabuloj por skribado de ĉiaj gravaj notoj. Kaj nur telero kun kokina osto kaj pana krusto kaj la posedanto mem, kuŝanta sur la sofo en la ĉambro, diras, ke iu loĝas en ĉi tiuj ĉambroj.\n\nLa asocioj, kiuj estiĝas ĉe la leganto, kvazaŭ estas intence provokitaj de la aŭtoro. La malfirmaj bretoj kaj rompita sofo rememorigas nin pri Manilov, la senaga revemulo el Malvivaj animoj kun liaj nepretigitaj mebloj kaj brakseĝo, nur duone remburita per luksa ŝtofo. Malelegantaj seĝoj memorigas pri Sobakeviĉ, alia heroo el la sama verko, pri lia meblaro kaj pri tio, kiel ĉiu seĝo en lia domo kvazaŭ krias: „Ankaŭ mi estas Sobakeviĉ”. La polvo ĉie kaj la speguloj, similaj al tabuloj, sur kiuj oni povas skribi, memorigas nin pri alia figuro, Pljuŝkin.\n\nSamtempe la aŭtoro parolas pri la nekredeble malvarma okulrigardo de Oblomov kaj pri la eĉ pli malvarma okulrigardo de lia servisto Zaĥar, per kiuj ili ambaŭ ĉirkaŭrigardas la dekoron de la ĉambro. Kaj la okulrigardo de Oblomov kvazaŭ dirus: „Kaj kiu ĉion alportis ĉi tien, altrenis kaj starigis?” Kaj subite montriĝas, ke ĉi tiu dekoro, la malfirmaj bretaroj kaj la malelegantaj seĝoj, ĉio, kion la posedanto trenis en la ĉambron, neniel rilatas al li.\n\nLa domo, en kiu Oblomov vivas kaj en kiu li vidas mirindan sonĝon pri perdita paradizo, estas nur pseŭdodomo. Kiel komenciĝas la romano Oblomov ? En Sankt-Peterburgo, en la strato Goroĥovaja, en grandega domo, kies loĝantaro estus sufiĉa por tuta provinca urbo, sur sofo kuŝas Ilja Iljiĉ Oblomov. Ĉi domo ne estas domo, en kiu iu vivas. La ĉefa refreno, kiu sonas, kiam diversaj homoj venas al Oblomov, estas lia demando „Ĉu estas iu ĉi tie?” En sia domo Oblomov havas nur sofon, noktosurtuton kaj tiujn orientajn ŝuojn, en kiujn estas tiel komforte enmeti la piedojn, malsupriginte ilin de la sofo.\n\nSed estas maleble ne rimarki la ravan intonacion de la enkonduko. En iu carlando, en iu regno, vivis ... vivis kaj kuŝis sur sofo homo, nomata Ilja, ĉirkaŭ tridek-du-aŭ-tri-jaraĝa. Kompreneble, oni asocias lin kun Ilja Muromec, unu el ĉefaj herooj de la antikva rusa epika eposo. Dum tridek tri jaroj la fortegulo el la urbo Murom el la vilaĝo Karaĉarovo okupiĝis pri nenifarado, kaj kiam vagantaj kripluloj venis al li kaj diris: „Leviĝu, Eliĉjo!”, la fortegulo respondis, ke li ne povas leviĝi, ĉar liaj gamboj ne plu funkcias. Sed la vagantaj kripluloj donis al li eliksiran mieltrinkaĵon. Ilja trinkis ĝin kaj, ekhavinte eksterordinaran forton, ekstaris kaj iris batali kontraŭ malamikoj de Rusio.\n\nEn la unua parto de la romano diversaj homoj venas al Oblomov, kiu kuŝas kaj dormas. Ni vidas portreton de la dormanta Oblomov. Kaj en ĉi tiu portreto la plej grava estas la penso, kiu flugetas trans lian vizaĝon kiel libera birdo, kaj tiu esprimo de bonkoreco, kiun nenio povas nuligi. La bonkoreco de la animo, kiun nenio povas detrui, reflektiĝas en la trajtoj de lia vizaĝo kaj en la faldoj de lia ŝatata noktosurtuto.\n\nHomoj kun parolantaj familiaj nomoj venas al Ilja. Iu nomata Volkov („tiu de lupo”) estas tre surprizita, ke Ilja Iljiĉ daŭre restas en lito, kiam li, Volkov, jam sukcesis fari tiom da aferoj: aĉeti kelkajn specialajn gantojn kun laĉoj kaj frakon, kiu ĵus fariĝis moda, kaj, kompreneble, ricevi biletojn por la festo de la unua de majo, kiu okazos morgaŭ en Jekaterinhof. „Kial do vi ankoraŭ ne ellitiĝis? Kial do vi ne havas biletojn? Kial do vi ne havas ĉevalon?” Sur kiun ĉevalon sidiĝos Ilja Iljiĉ Oblomov? Li diris: „Mi ne rajdos”. Volkov proponas al li sidiĝi en kaleŝon kun siaj amikoj sur lignan benkon, sed Ilja Iljiĉ ne volas sidiĝi sur lignan benkon. Kiam Volkov rakontas al li, kiel mirinda estas la vivo en societo, li rakontas al Oblomov ankaŭ, ke ĉe Mezdrov („tiu de reverso de felo”) oni parolas nur pri muziko kaj ke ĝis cent homoj venas tien, kaj ĉe Mussinskij oni parolas tuttempe nur pri arto, kaj ĉeestas ankaŭ multaj homoj. Ilja Iljiĉ havas neniun ideon, kio povus esti interesa en konversacio, en kiu partoprenas cent homoj. Kiam Volkov adiaŭas, Oblomov diras: „Dek lokojn en unu tago! Kia malŝparo!” – kaj restas, kompreneble, sur sia sofo.\n\nPoste Sudjbinskij („tiu de sorto”) venas al Oblomov. Ilja Iljiĉ Oblomov alvenis al Sankt-Peterburgo antaŭ dek du jaroj kiel dudek-jaraĝa knabo kaj komencis servi en departemento, sed poste forlasis ĝin. Kaj Sudjbinskij daŭrigis lian servon. Kaj li faris tian mirindan karieron, ke nun li ne nur venas plu al la departemento antaŭ la naŭa aŭ eĉ la oka horo, sed estas ankaŭ invitata al la departementestro por teo. Jen kion tiu homo ricevis. Kaj estas tiom da novaĵoj en la departemento. Kiam Sudjbinskij foriras, kompreneble, sen tentado de Ilja Iljiĉ por leviĝi de la sofo, Oblomov pensas: „Pereis kara amiko. Kaj blinda, surda kaj muta por la resto de la mondo li estas. Kaj kiom malmulte al persono estas bezonate ĉi tie: lia menso kaj sento de volo”.\n\nKaj kiam la literaturisto Penkin venas kaj rakontas al Oblomov pri progresemaj romanoj kaj artikoloj, kie unu tre sprite sukcesis piki la alian, kaj la alia, siavice, donis frapan baton responde, Oblomov ne vidas ion ajn interesan por si mem: „Vi volas skribi nur per la kapo. Vi pensas, ke la menso ne bezonas koron. Ne! Ne! Pensoj estas fekundigitaj per homa amo.” Neniu el la vizitantoj sukcesas doni al Oblomov la mieltrinkaĵon. Tamen je la fino de la unua parto Oblomov ekstaras. Andrej Ŝtolc, intima amiko de Oblomov, sukcesas levi lin.\n\nLa romano estas tre humura, kaj la plej mirindaj epizodoj en ĝi estas la konversacioj de Oblomov kun lia servisto Zaĥar. La konversacioj esence estas tre malĝojaj, sed nekredeble amuzaj kaj humuraj, ĉar Zaĥar estas laŭkaraktere eĉ pli „Oblomov” ol Ilja Oblomov mem. Estas kurioze, ke, pensante pri oblomovismo, la literatura kritikisto kaj publicisto N. Dobroljubov diras, ke ĉio tio okazis al Oblomov, ĉar li havis tricent servutajn Zaĥarojn. Sed Zaĥar, estante eĉ pli „Oblomov” ol Oblomov mem, ne havis tricent Zaĥarojn. Zaĥar estas parodia similulo de Oblomov. Kaj tiu filozofio de rezigno de vanteco, de strebo al paco kaj harmonio estas tre bone esprimita per Zaĥar, kiun Oblomov akuzas pri tio, ke la planko en la ĉambro estas malpura kaj ne estis balaita dumlonge. Sed Zaĥar diras, ke li balais la plankon en ĉi tiu ĉambro antaŭ tri tagoj. Zaĥar havas ĉion distribuita kaj mezurita. Se necesas forviŝi la polvon, tiam tio estos farita, ekzemple, antaŭ Kristnasko. Kaj se necesas viŝi la pentraĵojn aŭ lavi la fenestrojn, tiam tio estos farita, ekzemple, antaŭ Pasko. Kaj Zaĥar ne intencas ŝanĝi la establitan ordon de aĵoj, kiu regas jaron post jaro.\n\nEn la romano Oblomov , kiel ofte okazas en la rusa literaturo, ekzistas provo de amikeco, kiun Oblomov eltenas kun honoro. Nia fido je tiu amikeco komenciĝas, kiam Oblomov leviĝas kaj iras kun sia amiko laŭ la plano, kiun Ŝtolc proponas al li. Poste Oblomov kaj lia amiko iras al ĉiuj lokoj, kien la grava persono Ŝtolc opinias necese venigi Oblomovon.", "author": "Nikita PIMENOV", "categories": ["Aktuale", "ESEO", "Literaturo"], "audio_links": null}
{"url": "https://www.monato.be/2023/013311.php?p", "title": "Apologio pri mia vivo", "published": "2023-05-01 00:00:00", "content_text": "Estimataj gelegantoj, ĉar mi estas konata al tre limigita nombro da personoj, mi decidis, ke mi provu prezenti min per ĉi tiu medio al la legantaro de MONATO , rakontante ion pri miaj lingvaj spertoj.\n\nUnue, pri mia familia nomo: laŭ populara etimologio, ĝi signifas en la prakelta lingvo „Filo de fajro”; kio eble estis taŭga priskribo de miaj sovaĝaj prapatroj, sed ne de mi. Fajra mi ne estas; filo, jes ja.\n\nGrandan parton de mia vivo kiel verkisto regis du tute malsimilaj lingvoj, nome dum kvardek jaroj la gaela lingvo de Skotlando, la lando de miaj gepatroj; kaj dum tridek kvar jaroj Esperanto, kiun mi komencis lerni en Hispanio kaj rekomencis studi en Irlando.\n\nMi naskiĝis, danke al mia kara skota patrino, en la jaro 1929, tio estas – se mi ĝuste kalkulas – dek unu jarojn post la fino de la unua mondmilito, kaj dek jarojn antaŭ la eko de la dua. Pro tio, ĉi-jare (2023), mi festos la atingon de la respektinda aĝo de 94: alivorte restas nur ses jaroj, por ke mi atingu la statuson de centjarulo (se mi iam efektive atingos ĝin). Do eble baldaŭ mi devos pretiĝi por mia cigno-kanto!\n\nRigardante retrospektive, antaŭ iom pli ol tridek jaroj (en 1991), mi subskribis kontrakton kun Stefan Maul por kunlabori kun lia magazino MONATO . Sed tio ne estis mia unua sperto kiel kontribuanto al iu revuo. Fakte mi sendadis miajn skribaĵojn (kiuj ne ĉiam estis akceptataj) al eldonaĵoj en diversaj landoj, kaj ne ĉiam en la du menciitaj idiomoj.\n\nLegantoj permesu, ke mi rakontu, kiamaniere mi komencis verki en la gaela. En la jaro 1952, du kolegoj en la Universitato Glasgovo fondis literaturan revuon kaj eldonejon de libroj en la gaela, kiujn ambaŭ ili nomis GAIRM . La signifo de tiu nomo estas „(koka) krio” en la gaela, t.e. ilia denaska lingvo. La revuo estis akirebla kaj en broŝura kaj en bindita formo. Unu el la fondintoj, nome Ruaraidh MacThòmais, kiu estis unu el la plej renomaj poetoj, lertuloj kaj aŭtoroj en la gaela, finfine okupis la katedron pri keltaj kaj gaelaj studoj en la Universitato Glasgovo. De la fondiĝo, okazinta en 1952, de la revuo GAIRM ĝis 2012, kiam li forpasis kaj la revuo ĉesis aperi, profesoro MacThòmais estis ĝia konstanta redaktoro.\n\nDum la duonjarcenta ekzisto de GAIRM estis neniu grava aŭtoro aŭ renoma poeto en la gaela, kies verko ne aperis iam sur la paĝoj de tiu revuo. Kaj prozo kaj poezio estis eldonataj. Mi estas nek grava aŭtoro nek renoma poeto, sed MacThòmais afable bonvolis publikigi miajn skribaĵojn. Li rifuzis preskaŭ neniun el ili. La verkoj miaj, kiuj estis eldonataj en GAIRM de 1960 ĝis 2001, estis precipe: eseoj pri lingvoj, literaturo, informadiko, turismo, aliaj landoj kaj interesaj lokoj; fikciaj rakontoj; enkonduko al astronomio; enkonduko al Esperanto; unu novelo en felietono; aŭtobiografio; originala poezio; kaj tradukoj en la gaelan de poemoj el naŭ lingvoj.\n\nIom pli ol dudek jarojn post la malapero de la menciita revuo, grupo de kolegoj en la Universitato Glasgovo rekonis, ke ĝi estas ne nura revuo, sed ankaŭ valora trezoro pri la kelta kulturo. Ili konsideris, ke la eldonaĵaro (200 numeroj entute) konstituas gravan literaturan verkon, kiu ne estu forgesita. Pro tio la Universitato Glasgovo presis grandan 676-paĝan lukse binditan volumon kun la titolo Gairm – Aŭtoroj kaj Bildoj ... , kiu enhavas mallongan historion de GAIRM , sed kies plej longa parto konsistas el listo de kontribuantoj kaj titoloj de la respektivaj verkoj.\n\nMiaj konatoj certe ne povas kompreni, kial mi (maniulo) malŝparis kvardek jarojn de mia vivo verkante en la antikva skota lingvo, parolata de ĉiam malaltiĝanta nombro da homoj; kaj tridek tri jarojn verkante kaj uzante „artefaritan/planan” lingvon, kiu ne sukcesis plenumi la celon („finan venkon”) de sia kreinto.\n\nJen mallonga klarigo pri mia verkado en lingvo uzata de eta minoritato. Dum la tuta historio de la homaro estis arogantuloj, imperiistoj kaj paranojuloj, kiuj ne volis permesi, ke aliuloj parolu sian gepatran lingvon aŭ transdonu ĝin al siaj infanoj. Ekzemple: Francisco Franco, kiu malpermesis la katalunan en Hispanio; Benito Mussolini, kiu malpermesis ĉiun ajn lingvon krom la itala; la blankuloj en Nord-Ameriko, kiuj ekstermis multajn indiĝenojn kaj iliajn lingvojn; kaj lastatempe Vladimir Putin, kiu ne volas, ke la ukrainoj parolu la propran lingvon (aŭ eĉ ekzistu).\n\nMi insiste plu uzas la skot-gaelan pro la fakto, ke ĝi estas unu el la multvaloraj endanĝerigitaj idiomoj, kiuj antaŭ nelonge estis persekutataj, malpermesataj kaj malestimataj. Mi opinias, ke tio ja estas taŭga kaj inda motivo!", "author": "Garbhan MACAOIDH", "categories": ["Aktuale", "ESEO", "Lingvo"], "audio_links": null}
{"url": "https://www.monato.be/2023/013312.php?p", "title": "Ĉu orient-afrikaj ĝemeloj kuniĝos?", "published": "2023-05-01 00:00:00", "content_text": "Nord-okcidente de Tanzanio troviĝas Ruando kaj Burundo. Ambaŭ havas ĉefurbon en la geografia centro, ambaŭ posedas duonon de granda lago en la okcidento, eĉ montetoj abunde videblas en ambaŭ landoj. Se oni rigardas pli atente, tamen, eblas rimarki, ke la du landoj iras malsamajn vojojn.\n\nEl politika vidpunkto komparo eblas kun la korea duoninsulo. Ruando (kiu tamen troviĝas norde) estas kapitalisma, rapide kreskanta, gastiganta multajn internaciajn – eĉ usonajn – universitatojn, multajn Neregistarajn Organizaĵojn (NRO), kaj grandajn investojn en la teknologia sektoro. La kreinto de la Pfizer-vakcino, Biontech, planas starigi regionan fabrikon en Ruando.\n\nBurundo, sude de Ruando, estas ekonomie pli fermita. Internacia agado plej ofte konsistas el helpo anstataŭ profitema investo, videblas pli da malsataj infanoj ludantaj sur teraj vojoj kun malmultaj aŭtoj. Anoj de la registara partio publike varbas homojn en la novan ĉefurbon, kiu estas multe malpli granda ol la ruanda: antaŭe la politika centro de la lando estis en Buĵumburo – okcidente apud la lago Tanganjiko.\n\nEn Kigalio, ĉefurbo de Ruando, motorciklo estas tiom grava kaj uzata veturilo, ke tie fondiĝis la firmao Ampersand, kiu fabrikas elektrajn motorciklojn. En la pasinteco, la eksĉefurbo de Burundo male entute malpermesis motorciklojn pro la troa danĝero. Nun en Buĵumburo estas multe da trafiko kaŭzata de kompare grandaj aŭtoj, dum en Kigalio oni malkonstruas stratojn por ebligi senaŭtajn zonojn tra la urbo.\n\nRuando kaj Burundo havas proprajn valutojn. Unu burunda franko egalas al duona ruanda. La prezoj en Burundo estas malpli altaj ol en Ruando, kie ili estas inter la plej altaj de la regiono. Tiuaspekte la situacio iomete kompareblas al tiu inter la historia okcidenta kaj orienta Germanio.\n\nHistorie la vojo de Ruando ege ŝanĝiĝis post la genocido de 1994. La Ruanda Patriota Fronto, kiu antaŭe sukcese agadis kontraŭ la tiama registaro, akiris la povon, kaj surprizis per rapida progreso kaj ekonomia malfermado cele al investado. La genocido ne rekte trafis Burundon, sed tie daŭre estis konfliktoj inter la etnaj grupoj hutuoj kaj tucioj. La celoj de Burundo kaj Ruando ofte malsimilis, sed finfine pasintjare oni denove malfermis la limon inter Burundo kaj Ruando post preskaŭ sesjara fermiteco.\n\nEn 1990 Germanio ĝoje unuiĝis kaj eblas, ke tio okazos ankaŭ ĉe la du afrikaj ĝemeloj. Ekde 2000 en orienta Afriko oni denove konsideras unuigi multajn landojn kadre de la Orient-Afrika Federacio, projekto en kiu partoprenas ankaŭ – krom Ruando kaj Burundo – Tanzanio, Kenjo, Ugando, Sud-Sudano kaj Demokratia Respubliko Kongo. La reciproka malfermo de ilia limo fakte estas paŝo en tiun direkton.", "author": "Frédéric DüE", "categories": ["Aktuale", "RUANDO/BURUNDO", "Politiko"], "audio_links": null}
{"url": "https://www.monato.be/2023/013316.php?p", "title": "Eŭropa premio por aŭstra vilaĝo", "published": "2023-05-01 00:00:00", "content_text": "Multaj ne scias, ke jam de kelkaj jaroj oni povas sekvi la internacian konkurson kun la nomo „eŭropa premio por renovigo de vilaĝo”, kiu estas organizata ĉiun duan jaron ekde 1990 de Eŭropa Labor-kolektivo por Kampara Evoluo kaj Renovigo de Vilaĝoj 1 . Intereson atingi la internacian eŭropan premion en 2022 havis 21 registritaj vilaĝoj kaj lokaj komunumoj el Aŭstrio, Belgio, Ĉeĥio, Finnlando, Germanio, Hungario, Nederlando, Pollando, Slovakio kaj Svislando.\n\nLa frapfrazo de la konkurso estis „Konstruado de pontoj”. Ĝi spegulas grandajn defiojn niatempajn, kiel ekzemple klimat-ŝanĝiĝon, mankon de financaj rimedoj, ciferecan transformon, pandemion ktp. Ĝi samtempe subtenas aktivan dialogon en diversaj vilaĝoj inter ties loĝantoj, kiuj serĉas komunajn elirpunktojn kaj trovas socie, ekonomie kaj ekologie respondecajn solvojn.\n\nLa prestiĝan 17an eŭropan premion atingis la aŭstra vilaĝo Stadtschlaining, kiu havas proksimume 2000 loĝantojn. En la raporto de la esplorkomisiono estas skribite, ke la unika avantaĝo kaj escepta karakterizaĵo de la vilaĝo estas ĝia aliro al la temo pri paca kaj dankema kunvivado, kulturo kaj efika solvado de konfliktoj.\n\nKrom realigo de multnombraj kaj sukcesaj sociaj projektoj, la vilaĝo Stadtschlaining elstaras ankaŭ pro sia ekzempla traktado de la valora historia strukturo de konstruaĵoj.\n\nLa konkurantaj vilaĝoj estis dividitaj en tri kategoriojn. Krom la venkinta vilaĝo Stadschlaining, kvin aliaj atingis oran kategorion. Naŭ vilaĝoj ricevis arĝentan premion kaj ses vilaĝoj ricevis bronzan.\n\nLa solena ceremonio de transdono de premioj okazis en majo en la vilaĝo venkinta en la antaŭa jaro, la bavara Hofheimer Land en Germanio.", "author": "Julius HAUSER", "categories": ["Aktuale", "KONKURSO", "Moderna vivo"], "audio_links": null}
{"url": "https://www.monato.be/2023/013317.php?p", "title": "Ĉu novtipa komercado?", "published": "2023-05-01 00:00:00", "content_text": "La milito, kiun iniciatis Rusio kontraŭ Ukrainio, detruis multon, interalie la interlandan komercadon kaj partnerajn rilatojn inter kompanioj. La listo de ekonomiaj sankcioj kontraŭ Rusio, kiujn lanĉis Usono, Eŭropa Unio kaj kelkaj aliaj landoj, konstante kreskas. Ekde la jaro 2014 EU kaj Usono malpermesas eksporti al Rusio produktojn, kiujn eblas uzi kaj civilcele kaj militcele. Multaj kompanioj foriris de la rusia merkato, tamen ne ĉiuj. Kelkaj kompanioj trovis alternativajn komercvojojn, ekzemple, tra Kazaĥio aŭ aliaj aziaj landoj.\n\nMalgraŭ la sankcioj ili daŭre havas reprezentantojn en Rusio. Ekzemple, en la retpaĝoj de la usona multnacia kompanio Analog Devices (kiu okupiĝas pri duonkonduktantoj) eblas trovi la nomon de ĝia reprezentanto en Rusio.\n\nLa prestiĝa brita ideobredejo RUSI 1 publikigis raporton pri tio, ke pli ol 450 eksterlande produktitajn komponantojn oni trovis en rusiaj armiloj uzitaj en Ukrainio. Tio pruvas, ke ĝis nun oni ŝtelmaniere importas tra triaj landoj plurajn elementojn. Certe la plimulto de la trovitaj komponantoj estis produktitaj antaŭ la milito, sed troviĝas ankaŭ aliaj pli freŝaj.\n\nEkzemple, la rusia krozmisilo 9M727, kiu povas manovri ĉe malgranda alteco evitante radaron kaj celante objektojn centojn da kilometroj for, enhavas 31 eksterlandajn komponantojn. Plimulto el tiuj komponantoj estas produktita de la usona Texas Instruments , kiu agadas en la rusia merkato ekde 2001, kaj malgraŭ peto de Ukrainio, en 2014 ĝi plu agadis. Nur aŭguste de la pasinta jaro (ses monatojn post la komenco de la milito) Texas Instruments ŝanĝis sian politikon pri la distribuado de siaj produktaĵoj en Rusio.\n\nNun Texas Instruments aliĝis al la listo de usonaj kompanioj subtenantaj Ukrainion kaj donacas al Amerika Ruĝa Kruco subvenciojn de 25 000 dolaroj por humanitara helpo en la lando. En tiu listo troviĝas la plej konataj usonaj kompanioj, kiel Apple, AstraZeneca, Bank of America, Cisco, DuPont, Fedex, General Motors, Mastercard kaj multaj aliaj.", "author": "Alexander MIKISHEV", "categories": ["Aktuale", "UKRAINA MILITO", "Moderna vivo", "RUSIA INVADO"], "audio_links": null}
{"url": "https://www.monato.be/2023/013318.php?p", "title": "Novaj metro- kaj akvo-vojoj", "published": "2023-05-01 00:00:00", "content_text": "Vieno kreskas, kaj sekve ankaŭ la metroa reto devas kreski. En la jaro 2005 Vieno havis 1,6 milionojn da loĝantoj, en 2023 estos 2 milionoj. Nuntempe funkcias en Vieno kvin metrolinioj: U1, U2, U3, U4 kaj U6. 1\n\nNun konstruiĝas la nova linio U5. Samtempe plilongiĝos la ekzistanta linio U2. Por konstrui la subteran interkruciĝon de U2 kaj U5 necesas ampleksaj laboroj. Interalie oni devas forpumpi la grundakvon, kiu daŭre fluas en la konstruejan truegon. En cent putoj ĉirkaŭ la urbodomo kolektiĝas grundakvo, kiu malebligas la konstrulaborojn en profundeco de 20 metroj. La akvo forfluas nun en provizora tubo unu kilometron longa kaj 60 centimetrojn dika. Tiu tubo troviĝas grandparte super la stratnivelo, pli alte ol la supra kontaktlineo de la tramoj. Tra la tubo fluas maksimume 350 litroj da akvo en unu sekundo 2 .\n\nTuristoj havas nun du vidindaĵojn: rimarkindan kvazaŭ ŝvebantan akvoduktegon kaj la iom enigman tramlinion U2Z.\n\nPost la konstruado de la du linioj 30 % de la pasaĝeroj, kiuj uzas publikajn trafikilojn en Vieno, venos pli rapide al la celo. Tiam la tubo malaperos.", "author": "Renate kaj Walter KLAG", "categories": ["Aktuale", "VIENO", "Moderna vivo"], "audio_links": null}
{"url": "https://www.monato.be/2023/013319.php?p", "title": "Dankon al Julius Hauser, sed ne nur", "published": "2023-05-01 00:00:00", "content_text": "Mi deziras skribi al la redaktantoj de MONATO por esprimi mian kontenton: vere interesaj artikoloj. Kontribuo, kiu ne nur interesis min, sed eĉ instruis al mi ion, estas la artikolo pri Olaf Scholz suspektata pri malhonestaj financaj agoj. Tiun informon mi ne estis leginta en franclingva ĵurnalo. Nu, ni simplaj civitanoj ne plu emas fidi al profesiaj politikistoj! Grava danĝero por demokrataj sistemoj.\n\nPer kiuj kriterioj ni povas decidi, ĉu artikolo estas interesa aŭ ne? 1/ Ĝia temo estu interesa; ĝi malkovru al ni ion nekonatan, malkovrante realaĵojn de aliaj landoj. Tial dankon al la korespondantoj, kaj precipe al tiuj de landoj tute ne konataj de mi: Indonezio, Japanio, Ĉinio, Ĉilio ktp. 2/ Ĝi alportu al ni informon kaj pripensadon. Por tio plej elstaras la artikoloj de nia diplomata emerito, Julius Hauser. Ĉiuj liaj artikoloj alportas analizadon. En la lasta (pri Kongo) li bone substrekis la katastrofan situacion de eks-Zairo, poluita de korupto, lando pri kiu tre malofte parolas amas-informiloj, male al Ukrainio. Sed je mia opinio li tro substrekis la etnan aspekton (ekzemple tucioj venĝas sin kontraŭ hutuoj) kaj ne sufiĉe montris la gravecon de ercoj (koltano, kobalto ktp). Ĝuste tiuj riĉaĵoj allogas internaciajn kompaniojn kaj iliajn registarojn.", "author": "Pierre GROLLEMUND", "categories": ["Aktuale"], "audio_links": null}
{"url": "https://www.monato.be/2023/013320.php?p", "title": "Roger Martin du Gard, literaturisto kaj pacifisto", "published": "2023-05-01 00:00:00", "content_text": "La franca verkisto Roger Martin du Gard (1881-1958) estas preskaŭ forgesita, kvankam li ricevis la Nobel-premion pri literaturo en 1937. Jam en la mezgrada lernejo li decidas iĝi verkisto, pro tio li studas (sen granda sukceso) beletron kaj poste devojiĝas al studado de arkivoj. En 1913 li eldonas sian unuan romanon Jean Barois , pri tiutempa religio, kaj sekve amikiĝas kun André Gide. En 1914 li iĝas soldato, kio faros el li pacdefendanton. Lia pacismo manifestiĝas en liaj leteroj kaj en la 8-parta romano Les Thibault , sagao pri familio, plena je infanaĝaj memoraĵoj, portreto de socia klaso, alvoko al fratiĝo inter francaj kaj germanaj soldatoj. Verŝajne inda je relego en nia malpaca mondo.\n\nEn 1906 Martin du Gard edziĝas kun filino de advokato Albert Foucault, kiu posedas grandan bienon kun kastelo en Normandio (Francio). Li skribas pri tiu loko la jenon la 10an de aŭgusto 1937 en sia taglibro: „En tiu bela spaco mia penso senĝeniĝas, bele ordiĝas en tiu kadro kun ĝustaj proporcioj, floras en tiu iel sovaĝa silento, libere disvolviĝas en tiu intima loko, inda je meditado, sed samtempe plena je grandeco.”\n\nLi konsciis, ke liaj arkivoj estas interesaj. Li skribis taglibron inter 1919 kaj 1949 kaj lasis rigorajn instrukciojn, por ke oni zorge konservu kaj informu pri ili. Lia biblioteko ne ŝanĝiĝis: samas la foteloj, sed ĉefe li katalogis 11 000 presaĵojn, librojn kaj gazetojn. Proksimume 2000 libroj estas dediĉitaj de konataj aŭ malpli konataj verkistoj. Post lia morto la filino invitas poetojn kaj artistojn krei en la kastelo de Tertre. Kun helpo de fondaĵo la nepino kaj pranepoj puŝas al klasifikado de tiu bieno inter „historiaj monumentoj”, dum la 9-hektara parko eniras la liston de „rimarkindaj ĝardenoj”. Templo de filozofio donas al la ĝardeno esceptan karakteron, ligante ĝin al la kosmopolita eŭropa penso de la kleristoj (movado de la 18a jarcento).\n\nTiu rezidejo estas senpage alirebla dum somero, sed ĉefe ĝi funkcias kiel kunvenejo por artistoj, atelieroj, por ke muzikistoj, aktoroj kaj verkistoj trankvile laboru kaj kreu. Ŝajne lia ĉefverko ne estis tradukita en Esperanton (tro longa), sed liaj korespondaĵoj kaj taglibroj estas interesaj por leganto de la 21a jarcento, ĉar filozofie aktualaj.", "author": "Renée TRIOLLE", "categories": ["Aktuale", "ESEO", "Literaturo", "ESEOO"], "audio_links": null}
{"url": "https://www.monato.be/2023/013321.php?p", "title": "Kia tribismo?", "published": "2023-05-01 00:00:00", "content_text": "MONATO ne estas la usona revuo Time . Ĝi estas pli serioza. Sed bedaŭrinde la artikolo pri Kongo Kurboriĉa vojo al demokratio ( MONATO 2023/03. p. 3 ) ŝajnas verkita de ĵurnalisto el Time , ĉar ĝi prezentas la militon, kvazaŭ ĝi dependus de afrika tribismo. Efektive en Kongo okazas triba milito, sed la triboj estas A, tiu de la „estraranoj de usonaj multnaciaj kompanioj”, kaj B, tiu de la „estraranoj de neusonaj kompanioj”. Cetere ili ne batalas rekte sed pere de dungosoldatoj. A uzas la usonan registaron, kiu uzas Britujon, kiu liveras subtenon al Ruando (Demandu vin kial oni volas porti al Ruando azilpetantojn el Britujo, kaj kial Ruando inventis, ke ĝi estas anglalingva lando) kaj B uzas la tre malfortan kongan nacian armeon, sed ne liveras al ĝi helpon.\n\nUN rigardas, ĉar ĝi ne havas la rimedojn por sendi veran pacigan armeon (demandu vin, kiu neas al UN la rimedojn por starigi pac-defendan armeon. Ne kredu min, esploru dokumentojn de UN). Ankaŭ pri la kialoj de la konga milito ne kredu min, sed legu la bultenon de la tribo A, The Economist , kiu havas tutan triumfan dokumenton pri How America plans to break China's grip on African minerals – A new contest between the US and China is under way (Kiel Usono planas rompi la ĉinan regon super afrikaj minaĵoj – survojas nova streĉo inter Usono kaj Ĉinujo).\n\nDaŭra leganto kaj legiganto de MONATO ,", "author": "Renato CORSETTI", "categories": ["Aktuale"], "audio_links": null}
{"url": "https://www.monato.be/2023/013323.php?p", "title": "Nekutima internacia virina tago", "published": "2023-05-01 00:00:00", "content_text": "Internaciaj amaskomunikiloj multe parolis pri la kartvelaj manifestacioj, kiuj okazis la 7an, 8an kaj 9an de marto. En Tbiliso, antaŭ la parlamento, amaso da homoj protestis kontraŭ la proponita leĝo pri „travidebleco de fremdaj influoj”. La parlamento aprobis leĝon devigantan ĉiujn organizaĵojn, kiuj ricevas eksterlandan financadon je pli ol 20 % de siaj enspezoj, registriĝi kiel „fremda agento”. Se ili ne plenumos tion, ili ricevos sankcion konsistantan el alta monpuno. Miloj da manifestaciantoj kriegis kontraŭ la registaro, la parlamento, la „putinistoj”, la rusoj kaj la „sklavoj”.\n\nKial tio okazis? En Rusio, ekde 2012, validas sama leĝo por apogi la subpremadon enlande. Komence ĝi aplikiĝis nur kontraŭ neprofitcelaj organizaĵoj, aktivistoj kaj amaskomunikiloj. Iom poste, ĝi etendiĝis kontraŭ ĉiuj, kiuj ne samopiniis kiel la registaro. La kartvela registaro asertas, ke ĝi similas al la usona leĝo FARA: en Usono, ekde 1938, estas aplikata leĝo pri „fremdaj agentoj”, origine aprobita por batali kontraŭ la nazia propagando. Tamen en tiu leĝo la statuso de fremda agento tute ne estas ligita al la fonto de la enspezoj. Plie, en la FARA-datumbazo, ne eblas registri organizaĵon sen iu pruvo pri agado laŭ la ordonoj aŭ sub la direktado de fremda ŝtato aŭ individuo.\n\nEĉ se la kartvela versio similas al tiu de FARA, la problemo estas, ke oni jam longatempe perdis fidon al la jura sistemo kaj atendas profundajn reformojn rilate al ĝi. La popolo same atendas la plenumon de la kondiĉoj postulataj de Eŭropa Komisiono por ricevi la kandidatstatuson ĉe Eŭropa Unio. La postuloj rilatas al naturmedia protektado, batalo kontraŭ organizita krimularo, juraj reformoj, amaskomunikila libereco, demokratiaj reformoj, homaj rajtoj ktp.\n\nInter la manifestaciantoj troviĝis opoziciuloj, junuloj, kiuj neniam akceptos vivon sen demokratiaj valoroj, maljunuloj, kiuj ne plu deziras revenon al rusa regado, la generacio, kiu ekde la disfalo de Sovetio batalas kontraŭ la rusa influo, la gefiloj de la miloj da soldatoj forpasintaj dum la militoj kontraŭ Rusio en Abĥazio kaj Sud-Osetio. Unu afero dum la manifestacioj, kiu aparte notindas, estis la rapida, emocia kaj intensa reago de gejunuloj. Tion antaŭvidis nek la registaro, nek la opoziciaj partioj. Simplaj junuloj permesis al la konataj opoziciaj politikistoj paroli per mikrofono nur mallongtempe antaŭ la ĉeestantaro, por ke ili ne monopolu la protestadon.\n\nEstas tiuj, kiuj inklinas al alproksimiĝo kun Rusio. Tamen oni devas konstati, ke neniu kontraŭmanifestacio okazis, kaj ili tute silentis. La protestado denove montris, ke la kartvela popolo deziras preni la eŭropan vojon. La registaro kontraŭis ĝin uzante policveturilojn kun akvokanono, kaj pipran aerosolon. Tio igis, ke multaj homoj bezonis kuracajn zorgojn. Oni arestis pli ol centon da protestantoj. Krom en Tbiliso, la 8an de marto en 13 aliaj urboj de Kartvelio okazis protestaj marŝoj sub la temo „Virinoj kontraŭ totalisma regado!”. Laŭ la partoprenantoj, la lando ricevas gravan subtenon de neregistaraj organizaĵoj, kaj la nova „rusa” leĝo damaĝos multajn ricevatajn servojn: por helpi kaj protekti la viktimojn de perforto, la loĝantojn en malriĉaj vilaĝoj, la migrantojn, la reprezentantojn de etnaj kaj religiaj minoritatoj, la maljunulojn, la perforte eldomigitajn virinojn, la fraŭlajn patrinojn, la gepatrojn de handikapitaj infanoj, la homojn vivantajn en konfliktozonoj ktp.\n\nLa forto de la protestado igis, ke la 9an de marto la registaro nuligis la leĝproponon kaj liberigis la plimulton de la arestitoj. En Moskvo la ministro pri eksteraj aferoj Sergej Lavrov malkontentiĝis kaj komparis la situacion al tiu de Ukrainio en 2014, kiam en la centro de Kijivo la popolo protestis kontraŭ sia prezidento Viktor Janukoviĉ. La proparolanto de la rusa malsupera ĉambro, Vjaĉeslav Volodin, rekte indikis, ke per tiu leĝo oni povintus kontroli eksterlandan financadon, kaj bedaŭris pri ĝia nuligo.\n\nLa franca prezidento, Emmanuel Macron, asertis, ke Eŭropa Unio ne povas disigi la situacion de Ukrainio kaj Moldavio, sed ke Kartvelio estas geopolitike malsama afero. Jes, ĝi malsamas, ĉar oni postulas, ke Kartvelio atingu pli altan nivelon de demokratio ol la aliaj novaj kandidatlandoj ĉe Eŭropo Unio. Fakte, nuntempe en suda Kaŭkazio Kartvelio estas la ununura lando, kiu forte batalas por pli da demokratio. Por la rusa registaro, tio tute ne estas plaĉa realo ĉe ĝia landlimo.\n\n(Re)legu ankaŭ la artikolon de Tea Turmanidze Malfacilas esti najbaro de potenca lando , MONATO 2022/04, p. 25 ( 2022/013025.php ).", "author": "Tea TURMANIDZE", "categories": ["Aktuale", "KARTVELIO", "Politiko"], "audio_links": null}
{"url": "https://www.monato.be/2023/013265.php?p", "title": "Pollando postulas kompenson de Germanio", "published": "2023-06-01 00:00:00", "content_text": "La 8an de majo 1945 senkondiĉe kapitulacis Germana Regno, kaj finiĝis la dua mondmilito en Eŭropo. De tiu tempo pasis jam pli ol 77 jaroj, sed la 3an de oktobro 2022 la pola ministro pri eksterlandaj aferoj, Zbigniew Rau [zbignjev raŭ] subskribis kaj sendis oficialan diplomatian noton al la registaro de Federacia Respubliko Germanio postulantan 6221 milionojn da zlotoj (ĉirkaŭ 1325 milionojn da eŭroj) kiel kompenson pro materiaj kaj ne-materiaj damaĝoj faritaj de Germanio al Pollando dum la dua mondmilito.\n\nJam kelkajn jarojn post la milito estis faritaj juraj paŝoj. En 1953 la pola registaro, tiam dependanta de Sovetio, unuflanke deklaris (ĉu ĝi fakte laŭleĝe kaj efike tion decidis estas polemika afero), ke Pollando rezignas la kompenson donotan de Orienta Germanio. Tio estas la ĉefa argumento, sur kiu bazas sian pozicion la nuntempa registaro de Germanio. Pollando jam faris la decidon, kaj laŭ internacia juro ĝi ne povas simple ŝanĝi ĝin.\n\nLa parlamenta grupo okupiĝanta pri la kalkulado preparis raporton, kie konstateblas, ke Germanio kulpas pri la morto de 5 219 000 polaj civitanoj (ĉirkaŭ 15 % de la civitanaro antaŭmilita) kaj la detruo de materialoj kun valoro de 797,4 miliardoj da zlotoj (ĉ. 170 miliardoj da eŭroj). Pollando fakte estas inter la landoj, kiuj plej multe perdis dum la milito, precipe pro tio, ke ĝin – kiel la slavan landon kun la plej granda kvanto de judoj en Eŭropo – volis ekstermi la okupacia registaro.\n\nKial la diplomatia noto estis sendita post tiom da jaroj? Ne estas certeco pri tio, sed anoj de la reganta partio Prawo i Sprawiedliwość (Juro kaj justeco) estas konvinkitaj, ke maljusteco neniam malaktualiĝas, kaj neniu antaŭa registaro decidis fari ion ajn seriozan por respekti la rajtojn, kiuj (eble) decas por Pollando. La temo ne estas nova en la publika debato, ĉar la nunaj registaranoj menciis ĝin unue en 2017, kaj ĝi fojfoje revenadis kiel bumerango. La novaĵo estas tio, ke kelkajn semajnojn antaŭ la sendo de la noto la opoziciantoj ŝanĝis sian sintenon pri la afero. Pli frue ili taksis ĝin malalte kaj eĉ primokis la temon kiel malseriozan, ĉar estis klare, ke registaranoj kaj opoziciantoj ne havas dubojn pri tio, ke Germanio ja rifuzos pagi. La ŝanĝon oni eble povas atribui al la perspektivo pri oficiala diplomatia agado de la registaro kaj al la socia emo pri kompenso.\n\nGermanio respondis al la noto per deklaro de la ministrino pri eksterlandaj aferoj, Annalena Baerbock, ke la federacia registaro opinias la aferon fermita. La ministro Rau diris, ke tia respondo ne estas la fino sed la komenco de la – eble longa – vojo al havigo de kompenso.", "author": "Dawid KOZUB", "categories": ["Aktuale", "DUA MONDMILITO", "Moderna vivo"], "audio_links": null}
{"url": "https://www.monato.be/2023/013313.php?p", "title": "Tra la sonĝoj", "published": "2023-06-01 00:00:00", "content_text": "Verki belsonan muzikon kaj bone ĝin plenumi estas nefacile. Interalie tion mi ekpensis, kiam mi aŭskultis la bitan albumon Tra la sonĝoj , kiun antaŭ nelonge aperigis Vinilkosmo.\n\nPri la duopo ĴeLe mi ankoraŭ ne aŭdis. Temas pri Lena kaj Ĵenja, patrino kaj filino. Lena estas el Ukrainio kaj Ĵenja (*1990) naskiĝis en Germanio. Tra la sonĝoj (2010) estis ilia unua kompakta disko el entute kvin albumoj.\n\nEn la retejo de Vinilkosmo mi legis: La muziko de ĴeLe estas plejparte lirika, tre melodia, bonsona, taŭga por ĉiu generacio, akompanata de piano, gitaro, ukulelo, violono, metalofono, kaj akustikaj perkutinstrumentoj. Preskaŭ ĉiujn kantojn kreis Lena (muzikon kaj tekstojn).\n\nJes, la komponaĵoj estas belsonaj, la muzikistinoj bone ludas, sed min iom seniluziigis ilia kantado. Mi ricevis la impreson, ke en iuj kantoj ĝi sonas pli bone ol en aliaj. En la retejo de Vinilkosmo ( https://www.vinilkosmo-mp3.com ), kie vi povas aĉeti unuopajn kantojn aŭ la tutan albumon, oni aperigis filmeton. Temas pri Se mi imagas , unu el la kantoj de tiu ĉi albumo. Feliĉe oni aldonis subtekstojn. Se vi jam aŭdis tiun duopon, sed des pli, se vi ĝin ankoraŭ ne konas, mi rekomendas bone aŭskulti tiun filmeton kaj fragmentojn de la aliaj numeroj.\n\nLaŭ informo en la retejo de Vinilkosmo, ĴeLe preparas nuntempe sesan albumon, kun aktualaj ukrainaj kantoj en Esperanto, pri la temo milito kontraŭ Ukrainio. Jam multajn jarojn mi amas muzikon el ilia lando. Kiam tiu disko estos preta, mi esperas, ke la rezulto memorigos pri la etoso de la ukraina nacia muziko.", "author": "Antônio CAVALCANTE", "categories": ["Aktuale", "MUZIKO", "Arto"], "audio_links": null}
{"url": "https://www.monato.be/2023/013315.php?p", "title": "La milito de Vadim Sidur", "published": "2023-06-01 00:00:00", "content_text": "La eventoj okazantaj en la mondo igas preni freŝan rigardon al jam konataj artaĵoj kaj taksi la personecojn de iuj artistoj alimaniere. Bona ekzemplo estas la skulptisto Vadim Sidur.\n\nVadim Sidur naskiĝis en 1924 en la ukraina urbo Jekaterinoslav, kiu de 1926 ĝis 2016 nomiĝis Dnepropetrovsk kaj nun nomiĝas Dnipro. Lia patro, Abram Sidur, estis oficisto, kaj lia patrino, Zinaida, instruis la anglan en la lernejo. En la infanaĝo Vadim havis tragedian sperton dum la malsatego en 1932–1933, organizita de la stalina reĝimo en Ukrainio (kaj ankaŭ en Rusio kaj Kazaĥio).\n\nPost la komenco de la dua mondmilito la familio estis evakuita al Kubanj (regiono en la norda Kaŭkazo) kaj poste al Taĝikio, kie Vadim Sidur finis la mezlernejon. En 1942 li estis dungita en la armeon, kaj post armea lernejo li batalis ĉe la fronto. En marto 1944 li estis grave vundita en la kapo kaj iĝis invalido de la milito, kaj la vundo por ĉiam kripligis lian vizaĝon.\n\nUnu jaron Sidur studis en medicina instituto en Taĝikio, sed poste li decidis fariĝi skulptisto kaj aŭtune de 1945 komencis studi en la moskva Supera Lernejo de Artoj kaj Metioj, kie li diplomitiĝis en 1953. En 1956 li unuafoje partoprenis la ekspozicion de junaj moskvaj artistoj.\n\nEn 1961 Sidur suferis infarkton, post kiu li ne povis skulpti dum iom da tempo. Pro tio li okupiĝis pri grafikarto. Post tiam en skulptado li malproksimiĝis de realismo kaj venis al konvenciaj kaj lakonaj formoj. Pro tio li estis kritikata pro formalismo kaj pacismo, liaj kreaĵoj ne estis ekspoziciataj, li ne havis mendojn. Por travivi li ilustris librojn kaj faris tomboŝtonojn.\n\nKiel membro de la Unio de Artistoj kaj la Arta Fonduso, Sidur havis disponigitan skulptejon en la kelo de moskva domo, kiu iĝis la „klubo de avangardaj intelektuloj”. Ĝuste tie la skulptiston „malkovris” en 1970 la slavisto el Okcidenta Germanio Karl Eimermacher, kiu vizitis Moskvon por literaturaj esploroj. Li rememoris: Tio, kion mi vidis, estis rusa arto, kies ekziston mi eĉ ne suspektis kaj ne atendis vidi.\n\nJam en 1971 K. Eimermacher organizis la unuan personan ekspozicion de V. Sidur en Okcidento, en la svisa urbo Frauenfeld, kaj la sekvan jaron en Kaselo (Okcidenta Germanio). Kvankam estis montrataj nur fotoj de skulptaĵoj kaj grafikaĵoj, ili vekis intereson kaj bonan reagon de la gazetaro.\n\nAmiko de K. Eimermacher, kiu loĝis en Kaselo, doktoro pri medicino kaj filozofio, teatra kritikisto, antropozofo Gottfried Büttner iniciatis la instaladon de kreaĵo de Vadim Sidur en sia urbo. En 1974 estis organizita monkolekto de privatuloj, kaj la Monumento al mortintoj pro perforto estis starigita. Sidur ne ĉeestis la malferman ceremonion – li estis „persono, al kiu ne estas permesite forveturi de la lando”, kaj li neniam estis eksterlande dum sia tuta vivo. Sed K. Eimermacher legis la salutleteron de la majstro kun la jenaj vortoj: Estas tre grave, ke ni memoru la milionojn, kiuj mortis pro perforto en la pasinteco. Sed ni ne forgesu, ke perforto en siaj plej malbonaj manifestiĝoj ankoraŭ ekzistas hodiaŭ.\n\nDum la vivdaŭro de la skulptisto ok liaj grandaj kreaĵoj aperis en Okcidenta Germanio, kaj post lia morto du pliaj. Skulptaĵoj liaj troviĝas ankaŭ en Usono. En 1976 kaj 1980 du el liaj abstraktaj betonaj komponaĵoj estis instalitaj en Moskvo, kaj du pliaj aperis en la 90aj jaroj: en la urbo Puŝkin apud Sankt-Peterburgo (memore al la viktimoj de la holokaŭsto) kaj en Moskvo (memore al tiuj, kiuj restis sen tombo dum la milito en Afganio). Entute Sidur kreis pli ol 500 skulptaĵojn, ĉirkaŭ mil gravuraĵojn kaj desegnaĵojn, verkis poezion kaj prozon, kaj en 1974 laŭ lia scenaro estis farita dokumenta filmo pri li kaj liaj kreaĵoj.\n\nEn 1984 li havis la duan koratakon, kaj la tria estis lia lasta. Vadim Sidur mortis la 26an de junio 1986.\n\nUnu el la indikiloj de altkvalita arto estas la neadekvata reago al ĝi de homoj kun malekvilibra psiko. En aŭgusto 2015, dum ekspozicio en la moskva Maneĝo , religiaj fanatikuloj difektis kvar verkojn de Sidur kaj ankaŭ deŝiris lian kreaĵon de la muro kaj ĵetis ĝin sur la plankon – la bildon de Kristo, prezentitan, laŭ ilia opinio, en blasfema formo.\n\nSidur skribis: La vojoj de milito, kiel vi scias, estas nediveneblaj. Kaj kiam, kiel dekokjara subleŭtenanto, komandanto de mitrala plotono, mi atingis mian naskiĝurbon kaj mian straton, mi ekvidis jam de la angulo, ke nenio restis de la domo, kie mi naskiĝis kaj kreskis. Nur la forntubo elstaris kiel noveca monumento al mia infanaĝo kaj juneco ... Poste mi estis mortigita en la milito. Oni povas nur imagi, kion li sentus, se li vivus nun, post legado de la novaĵo kaj vidinte bildon, kiel misilo de Putino trafis naŭetaĝan domon en lia hejmurbo Dnipro la 14an de januaro 2023, mortigante almenaŭ 46 kaj vundante almenaŭ 80 civilulojn ...\n\nMi havas proponon por la ukrainaj aŭtoritatoj. Kiam la milito finiĝos kaj la tuta teritorio de la lando estos liberigita, estus bone instali du skulptaĵojn de Vadim Sidur, naskiĝinta en Ukrainio. La unuan, Monumenton al mortigitaj de la bomboj , starigi apud la domo en la urbo Dnipro, kiun trafis rusia misilo. La duan, Monumenton al viktimoj de perforto , starigi en la urbo Buĉa apud Kijivo. Nur indus aldoni unu detalon: farbi la katenojn sur la manoj de homo blankaj. Kiel okazis ĉe la viktimoj, kies manoj estis ligitaj malantaŭ la dorso per blanka rubando ...\n\nMi esperas, ke ankaŭ en libera Rusio aperos kontraŭmilitaj monumentoj laŭ modeloj de Vadim Sidur, necesaj por pento. Same kiel ili aperis en Germanio antaŭe.\n\nMi estas dispremita De ekscesa pezo de respondeco Devigita al mi de neniu Mi nenion povas proponi al la homaro Por savo Restas nur senmoviĝi Transformiĝi en bronzan skulptaĵon Kaj fariĝi por ĉiam Senparola Apelacianta Vadim Sidur", "author": "Aleksej SALOMATOV", "categories": ["Aktuale", "SKULPTADO", "Arto"], "audio_links": null}
{"url": "https://www.monato.be/2023/013322.php?p", "title": "La triangulo de Kolĥido", "published": "2023-06-01 00:00:00", "content_text": "Dum la 44a sesio de la Unesko-komitato la triangulo de Kolĥido (kartvele კოლხეთი [kolĥeti]) estis agnoskita kiel monumento de natura heredaĵo 1 . Tri gravaj lokoj en okcidenta Kartvelio estis jam inkluzivitaj en la listo de Unesko de tutmondaj kulturheredaĵoj: la montara regiono Supra Svaneti en 1996, la malnova urbo Mcĥeta kun la monaĥejo Jvari el la 4a jarcento (apud la ĉefurbo Tbiliso) en 1994 kaj la monaĥejo Gelati el la 12a jarcento, proksime de la urbo Kutaiso. Hodiaŭ entute 215 lokoj ricevis la statuson de Monda Natura Heredaĵo, kiel ekzemple la amazona arbaro, la monto Etno, Granda Kanjono en Usono kaj la svisaj Alpoj.\n\nLa triangulo de Kolĥido, laŭ studadoj de sciencistoj, estas unika pro sia aktuala biodiverseco. Pro la klimatŝanĝiĝo jam antaŭ 20 jaroj komenciĝis debatoj cele rekonigi tiun teritorion kiel specifan parton de la monda biodiverseco. Parto de la marbordo de Nigra Maro, pli ĝuste la malsekaj regionoj de la protektataj teritorioj de Kobuleti, Kolĥido, la rivero Kintriŝi kaj de la Nacia parko Mtirala (kies nomo en Esperanto signifas „ploreman parkon pro multaj pluvoj kaj nuboj”), estas triangule enfermitaj per krestoj: Granda Kaŭkazio, la kresto Liĥi kaj Malgranda Kaŭkazio (la regiono de Mesĥetio).\n\nDum jarcentoj tiu enfermita triangulo estis protektata kontraŭ ekologiaj katastrofoj. La lasta glaciepoko ne atingis ĝin, kaj la klimato ĉiam restis milda kaj malseka. Pro la proksimeco de la maro kaj de la montoj, sur la ebenaĵo de Kolĥido pluvivis plantoj, kiuj ekzistis antaŭ la glaciepoko. Tiu fenomeno estas unika en la okcidenta Azio.\n\nLa nacia parko Kolĥido, kun entute 44 980 hektaroj, precipe gravas pro la torfejoj. La arbaro, kiu estas tre malnova, kaj la torfejo, kiu estas pli nova – nur 1700 jarojn aĝa, kunekzistas. La torfejoj formiĝadis tiel, ke la arbaro ne malaperis. Tiuj ĉi malsekaj regionoj estas ankaŭ specifaj, ĉar ili sin nutras per pluvakvo. Krome, la kreskado de la torfo estas tre rapida: kvar milimetrojn jare. La blankaj sfagnoj, genro de muskoj ĉeestantaj en la marĉoj, havas la plej rapidan kreskorapidecon en la mondo, atingante 33 cm laŭlonge jare. Danke al ili, en marĉoj la akvo restas trinkebla kaj antisepsa. Ili estas kiel nuboj kaj povas sorbi akvon 25-oble pli ol sia propra pezo. Ili protektas la marbordan urbon Kobuleti kontraŭ inundoj.\n\nLa triangulo de Kolĥido estas ununura altmontara regiono, kie postvivis tropikaj plantoj, kiujn hodiaŭ oni trovas normale nur en Afriko, Amazonio kaj en kelkaj insuloj. Ĉi tie postvivis ankaŭ plantoj, kiuj hodiaŭ troviĝas en tundraj kaj tajgaj marĉekosistemoj. En marĉaj kaj humidaj arbaroj estas reprezentataj fremdaj borealaj specioj: torfmuskoj ( Sphagnum imbricatum , Sp. palustre , Sp. acutiflium ), rondfolia drozero ( Drosera rotundiflora ), norda saliko ( Carex lasiocarpa ). Ĉeestas ankaŭ alpaj plantoj, saliko kaj rododendro ( Rhododendron ponticum ) kaj cetere alno kaj kartvelaj kverkoj kun sia bonevoluinta ĉiamverda subarbaraĵo ( Kolkhuri -hedero ktp.), krom diversaj algoj.\n\nSur hektaro oni povas kalkuli po 30–35 speciojn de lignoplantoj, dum se ni prenas Sankt-Peterburgon kaj ĝian leningradan regionon aŭ la moskvan regionon, nur po 12 lignecaj specioj kreskas sur hektaro.\n\nLa ebenaĵo Kolĥido estas ununura restaĵo de la kenozoika erao: tropika kaj subtropika pejzaĝoj, kiuj malaperis tra la tuta eŭrazia kontinento kaj, senŝanĝe, restis en Kolĥido.\n\nEn la nacia parko vivas pli ol 194 specioj de birdoj. La jara migra vojo de multaj birdoj tra Kaŭkazio pasas ĉi tie – aŭtune de nordo al sudo kaj printempe de varmaj landoj al iliaj nestaj lokoj. Por kelkaj specioj, Kolĥido estas vintroloko: ili ne plu bezonas iri pli suden.\n\nAnkaŭ nutraĵo por ili estas riĉa en sovaĝa naturo. En la akvaj ekosistemoj de la parko troviĝas: lupolo ( Huso huso ); eŭropa, aŭ atlantika, sturgo ( Acipenser sturio ); sevrugo ( Acipenser stelatus ); nigramara salmo ( Salmo fario (truta) morpha ); novgobiuso ( Neogobius fluvatilis ) kaj kirla urtiko ( Rutilus frisii ). Rimarkindas, ke la ses specioj de mamuloj en la de Kartvelio troviĝas ofte en Kolĥido. Maraj mamuloj estas reprezentataj per tri specioj de delfenoj: botelnaza delfeno ( Tursiops runcatus ), blankflanka delfeno ( Delphinus delphinus ) kaj foceno ( Phocoena phocoena ).\n\nLa statuso ricevita de Unesko signifas, ke ĉi tiu unika ekosistemo de Kartvelio estas nun sub internacia protekto kaj ke la lando ricevos konsilojn kaj teknikan helpon por protekti ĝin. Gravas ankaŭ havi rimedojn por trovi harmonian vojon inter naturprotekto kaj turismo.", "author": "Tea TURMANIDZE", "categories": ["Aktuale", "UNESKO", "Medio"], "audio_links": null}
{"url": "https://www.monato.be/2023/013324.php?p", "title": "Maljuniĝas la loĝantaro", "published": "2023-06-01 00:00:00", "content_text": "Dum la ferioj de la Printempa Festo 1 , kiu ĉi-jare okazis la 22an de januaro, multaj junul(in)oj estis urĝataj de siaj gepatroj aŭ parencoj al geedziĝo. Ĉu ili akceptis la bonintencan sugeston? La reagoj estis diversaj: iuj akceptis aranĝojn de familianoj aŭ amikoj por rendevuoj; iuj rifuzis la sugeston kaj eĉ kverelis pri tio; iuj eĉ luis amant(in)ojn kaj venis hejmen kun ili por ĝojigi siajn gepatrojn. Tiuj reagoj montris, ke ĉinaj junuloj ja havas malfacilojn pri geedziĝo.\n\nLaŭ donitaĵoj de la ministrejo pri civilaj aferoj de Ĉinio la proporcio de geedziĝoj en Ĉinio en 2022 estis 5,22 el mil (malpli ol ok milionoj da paroj geedziĝis tiujare). La nombro estis la plej malgranda en la pasintaj 42 jaroj. Tio reflektas la sintenon de ĉinaj junuloj pri geedziĝo.\n\nLa malgranda proporcio de geedziĝoj certe influis la naskokvanton, kiu estis 6,77 el mil en 2022, 10 % malpli ol en la tri antaŭaj jaroj. Temas pri la plej malgranda naskokvanto ekde 1950.\n\nLa donitaĵoj de la Nacia Oficejo pri Statistiko de Ĉinio montras, ke je la fino de 2022 la ĉina loĝantaro konsistis el 1410 milionoj – 850 000 malpli ol en 2021; la kvanto de novnaskitoj tutlande en 2022 estis 9,56 milionoj – 1,06 milionoj malpli; kaj la kvanto de forpasintoj estis 10,41 milionoj – 270 000 pli.\n\nLa ĉina loĝantaro malkreskis en 1960 kaj 1961, tamen ĝi rapide kreskis je 14,36 milionoj en 1962. De 1963 ĝis 1975 la jara kresko superis 15 milionojn. Post 1976 ĝi malpliiĝis kaj restis ĉ. pli ol 11 milionoj. De 1986 ĝis 1990 la averaĝa kresko superis 15 milionojn. Post 1990 ĝi atingis pli ol 10 milionojn.\n\nEn la komenco de la 1970aj jaroj Ĉinio proponis naskolimigon, kaj en la 12a Tutlanda Kongreso de la Komunista Partio de Ĉinio en 1982 tio fariĝis unu el la bazaj politikoj de Ĉinio. Ĝi permesis al ĉiu geedza paro havi unu infanon. Danke al tiu politiko, kiu daŭris preskaŭ 30 jarojn, la ĉina loĝantaro estis bone regata.\n\nPro la loĝantara maljuniĝo, en 2013 Ĉinio reĝustigis la politikon tiel, ke unu paro rajtas havi duan infanon.\n\nLa tempo pasis, kaj nun estas aplikata naskopolitiko pri tria infano. Krom tio, por stimuli naskon de pli da infanoj, kelkaj lokaj registaroj alprenis diversajn rimedojn, inkluzive de subvencio al la paroj, kiuj naskas duan aŭ trian infanon.\n\nLa naskopolitiko fariĝas pli malstrikta, tamen la plimulto de junuloj ne deziras havi duan infanon, se ne paroli pri tria infano. Kial?\n\nNeniu rifuzas feliĉan vivon, tamen multaj junuloj havas premojn fronte al geedziĝo. Unue, la nombro de gejunuloj malgrandiĝas; due, viroj en aĝo taŭga por geedziĝo estas pli multaj ol virinoj; trie, estas granda kosto por geedziĝo; kvare, estas granda kosto por kreskigo kaj edukado de infanoj; kvine, la socia konkurenco estas forta, kaj la premo de vivtenado estas granda; sese, la ideo pri geedziĝo ŝanĝiĝas en la juna generacio.\n\nTiuj, kiuj interesiĝas pri la ŝanĝiĝoj de la ĉina naskopolitiko, povas legi la esperantan version de la ĉina libro Rano verkita de Mo Yan, gajninto de la Nobel-premio pri Literaturo en 2012. La libro spegulas la naskolimigan politikon „unu infano” kaj pentras la vivon de vilaĝa ginekologino, kiu transformiĝis de akuŝistino en abortigistinon.", "author": "Alice LIU", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2023/013325.php?p", "title": "Detektivromanon vi ne ricevos", "published": "2023-06-01 00:00:00", "content_text": "Kristoforo Beno, 15-jara, suferas aŭtismon. Li estas talenta matematikisto kaj tre inteligenta knabo, sed kaptema memoro kaj vigla spirito tute ne helpas lin en la vivo. Ĝis iufoje – se esti preciza: je sep minutoj post noktomezo – li estas trovita en la najbara ĝardeno. Mutilita hundo troviĝas apude, kaj nun Kristoforo estas suspektato. Ĉu la knabo povos esplori la incidenton kaj pruvi al aliaj homoj, ke li havas neniun rilaton al la morto de sendefenda besto? Aŭ ĉu li ja havas ...?\n\nLa amplekso de la verko estas relative malgranda. Ĉu la aŭtoro sukcesis enmeti en ĝin ĉion, pro kio la libro estus leginda? Legante la resumon, oni prepariĝas al aventuroj, detektiva romano kaj misteraĵoj. Kaj kiam oni eklegas, ĉio estas esence tiel, sed nur komence, ĉar la malfirma detektiva konsistaĵo venas al sia fino jam en la mezo de la libro.\n\nĈio komenciĝas de tio, ke Kristoforo – nia protagonisto – trovas senvivan hundon en la ĝardeno de sia najbarino. Oni mortigis la hundon, enpikante forkegon en ĝin, kaj krome tiom forte, ke ĝi trairis la beston kaj eĉ eniris la teron. La knabo vidas la hundon kaj brakumas ĝin. Tiumomente elkuras la najbarino, kiu, vidinte la situacion, faras brilajn konkludojn. La polico alvenas kaj komencas pridemandi Kristoforon. Kaj kiam unu el la policanoj tuŝas la knabon, tiu ekbatas lin. La knabo estas ĵetita en la aŭton kaj forkondukita al la policejo. Oni pridemandas lin tie: „Kial vi batis la policanon?” Kaj Kristoforo klarigas, ke li ne ŝatas esti tuŝata, kaj ke tio estas lia kutima reago. Jen la afero: la protagonisto havas kondutajn problemojn, afekciojn – nome, li estas aŭtismulo, kvankam tio neniam estas rekte menciita en la teksto. Poste la patro venas por preni la knabon, kaj ili foriras. Reveninte hejmen, Kristoforo decidas fari enketon por ekscii: kiu mortigis la najbaran hundon?\n\nLa libro estas verkita en tre simpla lingvaĵo, ĉar la historio supozeble estas priskribita de Kristoforo mem, kion lia kuracisto konsilis al li. Tial oni ne atendu de la libro verŝajnajn dialogojn, delikatan verkmanieron kaj fascinan atmosferon. La enhavo de la libro ĉagrenis min, ĉar la enhavo estas tre malmulta. La libro estas plena de bildoj, kaj enestas kelkaj sensignifaj faktoj. Kaj kiu estas la murdinto, tion oni ekscias jam meze de la rakonto. Post tio sekvas lacigaj cent paĝoj pri tio, kiel Kristoforo trajnis. Ĝuste la trajna epizodo kaj la translokiĝoj de Kristoforo afliktis min. Tamen ni ne forgesu, ke Kristoforo estas siaspeca knabo, do ni fermu la okulojn al tio.\n\nDetektivromanon vi ne ricevos per la libro: tiel ĝi ne funkcias. La libro estas verkita por komprenigi, kion sentas aŭtismaj homoj, kiel ili kondutas kaj kiel funkcias iliaj cerboj. Mi konsentas, ke la temo estas interesa, sed ĉi tie, ŝajnis al mi, estas tro multe. Kiam oni ekscias, kiu estas la murdinto, komenciĝas la vera dramo: la dramo, kiun Kristoforo priskribas. Resume, mi ne plene komprenis, kio estas la ĝenro de ĉi tiu verko, kaj kion la aŭtoro intencis atingi. Kaj kiam aperas ekvacioj kaj matematiko en la teksto: ĉio ĉi pli similas al ia lernolibro, ne al beletro.\n\nLa sola afero, pro kiu mi povas laŭdi ĉi tiun romanon, estas la protagonisto, aŭ, pli ĝuste, kiel la aŭtoro lerte priskribis la vivon de la aŭtismulo. Leginte ĉi tiun libron, oni povos pli bone kompreni, kiel agas homoj kun la samaj problemoj kiel Kristoforo, kiel ili vivas, kio okazas en iliaj kapoj, kaj kiel ili pensas.\n\nKion mi atendis? Ŝajnis al mi, ke devus esti detektiva linio ĉi tie, kaj ja estis. Mallerta, sed estis. Mi atendis misteraĵojn, kaj ankaŭ ili estis. Mi atendis elnodiĝon, kaj la aŭtoro donis ĝin. Nur ĉio ĉi ne estas beletro.\n\nĈar la libro estas tradukita el la angla, kompreneble mi turnis min ankaŭ al la originalo.\n\nSur paĝo 55 ni legas: „La virino respondis la pordon.” Evidente, ĉi tie estas implicita „malfermis”. Kaj jes, en la originalo estas tia verbo: „The lady answered the door.” Sed tio estas idiotismo en la angla kaj ne estu tradukita laŭvorte. La sama afero renkontiĝas ankaŭ en aliaj lokoj.\n\nSur paĝo 71 estas komposteraro: ĉirkauita anstataŭ ĉirkaŭita .\n\nUnuavide estas granda nombro da tajperaroj en la tradukita teksto en la leteroj de la patrino: paciensa anstataŭ pacienca , komense anstataŭ komence , kozmonaŭto anstataŭ kosmonaŭto , anecezaĵo anstataŭ anestezaĵo kaj tiel plu.\n\nKomence mi pensis, ke temas pri tajperaroj, sed legante la anglan originalon, ankaŭ en ĝi mi trovis grandan nombron da kvazaŭaj eraroj: differant anstataŭ different , maniger anstataŭ manager , pacient anstataŭ patient , sholder anstataŭ shoulder kaj tiel plu. Tiam mi konstatis, ke temas pri literatura artifiko. Eble la aŭtoro volis montri per ĉi tiuj kvazaŭaj tajperaroj, ke la patrino de la protagonisto zorgas pri la disiĝo de sia filo kaj rapidas rakonti al li ĉion? La tradukisto ĝuste faris, adaptante tiujn intencajn erarojn.\n\nSur paĝo 239 ni legas: „Kaj li diris: ‚Ĉu mi povas aĉeti ĝin?’” Ĉi tie estas misskribo: devus esti mi anstataŭ li .\n\nIndas rimarki, ke la menciitaj tradukaj malĝustaĵoj ne malhelpas komprenadon de la enhavo de la libro. Plejparte la uzata vortprovizo estas simpla, kaj la rakonta stilo estas pli konversacia.\n\nKoncerne la eksteraĵon de la libro, ne multo estas direnda: la papero estas dika kaj blanka, la kovrilo estas palpe agrabla kaj bela, la presa kvalito estas bona, la tiparo estas legebla.\n\nKonklude, mi ne relegos la libron: la personoj ne tuŝis mian koron. Ne tiom pro tio, ke la fino de la verko estas nefermita, kiom ke post la mezo komenciĝas tute alia historio, kiu havas nek komencon nek finon. Jen kiel oni povas ĉikani tion, se Kristoforo mem verkis la libron, ĉu ne? Saĝa truko!\n\nRezulte, mi ne povas rekomendi ĉi tiun libron kiel beletron. Sed se vi scivolas, kiel homoj, similaj al Kristoforo, vidas la mondon, tiam indas legi.", "author": "Nikita PIMENOV", "categories": ["Aktuale", "Kion sentas aŭtismaj homoj"], "audio_links": null}
{"url": "https://www.monato.be/2023/013326.php?p", "title": "Pri la Unuiga Eklezio", "published": "2023-06-01 00:00:00", "content_text": "Mi legis la artikolon Teruraĵo kontraŭ Abe Shinzo malfermis la skatolon de Pandoro de Hatachi Toshiko ( MONATO 2023/03, p. 8 ). Kompreneble ĉiu rajtas je siaj opinioj, sed mi tamen deziras verki pri miaj propraj multjaraj – tute malsamaj – spertoj kun la Unuiga Eklezio, nederlande Verenigingskerk .\n\nAntaŭ multaj jaroj, kiam pastore mi laboris en Brabanto (Nederlando), mi ekkonis tiun movadon. Oni min regule invitis al diskutadoj pri seriozaj temoj ĉefe etikaj, kaj por tio mi neniel estis petata aŭ eĉ invitata fariĝi membro de tiu eklezio; kvankam dekomence mi tre klare indikis, ke plurrilate mi en mia eklezio (la Remonstrantoj) etike ne konsentas kun ilia starpunkto. Ekzemple, mia eklezio jam antaŭ ol eĉ unu ŝtato tion agnoskis, teologie faris la decidon, ke ĉe nuptoj oni principe ne diferencigu inter gea kaj geja nupto. Laŭ nia vidpunkto, Dio tion superas, estante transcenda. Nur jarojn poste la nederlanda ŝtato, kiel supozeble la unua monde, tiun starpunkton transprenis. Nu, la membroj de l' Unuiga Eklezio, kiuj min de tempo al tempo invitis al kunvenoj, tion sciis kaj respektis.\n\nKelkajn jarojn poste, dum mi ankoraŭ estis pastore aktiva, foje oni invitis min al plurtaga kunveno, miamemore en kastelo en Compiègne en Francio, por kun reprezentantoj de diversaj religioj partopreni iaspecan simpozion pri internaciaj rilatoj kaj paco. Unu el la aliaj partoprenantoj estis sinjoro, kiu gvidis organizaĵon de islamanoj en Britio kaj ankaŭ lia edzino pro sia funkcio ĉeestis. Unu el la aliaj estis Jan Knappert, fakulo pri la svahila lingvo. Dum tiu kunveno fine ni, reprezentante diversajn religiojn kaj internacie laborantajn sciencojn, klare voĉigis alvokon al internacia paca kunlaboro.\n\nEn decembro 1992 aperis tre ampleksa antologio de sanktaj tekstoj el plej diversaj religioj sub la titolo World Scripture, A Comparative Anthology of Sacred Texts , 914 p. 1 Tiun libregon la Unuiga Eklezio realigis pere de kunlaborado de dekoj da aŭtoroj el plej diversaj religioj.\n\nUnu el la okulfrapaj aferoj de tiu Unuiga Eklezio estas, ke ĝi estas fondita de geedza paro, el kiu tamen la viro klare estis tre superrega, sed tio ne estas malofta ĉe ni homoj. Laŭ ilia filozofio, tutmonda paco ankoraŭ ne realiĝis, ĉar siatempe Jesuo, kiel reprezentanto de Dio surtere, estis nura solulo. Espereble ili kiel paro sukcesos pli bone.\n\nEn 2001 je iliaj kostoj mia edzino kaj mi partoprenis kunvenon en Vaŝingtono, kie ankaŭ la geedzan paron ni aŭskultis, same kiel foje okazis ankaŭ en Hago. Mia edzino parenteze ankaŭ unufoje partoprenis en kunveno sub iliaj aŭspicioj en Koreujo, kie ŝi mem ankaŭ prezentis iun paroladeton pri junularo. Ankaŭ en Ĝenevo kaj en Israelo ŝi fojfoje ĉeestis kunvenon sub iliaj aŭspicioj, pri kio al mi persone precipe postrestas la informo, ke kun sia juda amiko nederlanda tie ŝi precipe miradis pri la nekomprenebla konduto de homoj, kiuj unuafoje vizitas la t.n. Sanktan Landon, kvazaŭ perdinte kontakton kun la reala mondo.\n\nEn mia libroŝranko staras ankoraŭ du libroj pri lia vivo: Sun Myung Moon, the early years 1920-53 , 191 p. 2 kaj lia aŭtobiografio: Mijn leven voor wereldvrede , 403 p. 3\n\nPor fini: miaj spertoj kun tiu movado dum jardekoj estis tre favoraj, kvankam tio nenion pruvas kontraŭ aliulaj spertoj en aliaj okazoj.\n\nPasintjare denove estis kunveno en la centro de Hago, kie la ĉefministro eldiris salutojn, kaj poste denove ni renkontis iun sinjoron, kiun delonge ni konas kiel reprezentanton de la Unuiga Eklezio. Ĝi ankoraŭ ekzistas kaj bone laboras, miascie, sed malpli rekoneble ol antaŭe.", "author": "Gerrit BERVELING", "categories": ["Aktuale", "REAGO", "Kunlabore kun pluraj religioj"], "audio_links": null}
{"url": "https://www.monato.be/2023/013327.php?p", "title": "Boko Haram kaj ĝia financado", "published": "2023-06-01 00:00:00", "content_text": "Al Chukwuma Okoli doktoriĝis pri defendaj kaj strategiaj studoj ĉe la Niĝeria Defenda Akademio. Kiel lektoro pri politika scienco ĉe la federacia universitato de Lafia (Niĝerio) li interesiĝas ĉefe pri liberala politika ekologio, sekurecaj studoj, kaj genro kaj evoluo.\n\nMONATO : Kiuj estas la difinaj trajtoj de la terorisma organizaĵo Boko Haram, kaj kiuj faktoroj kontribuis al ĝiaj apero kaj evoluo?\n\nAl Chukwuma Okoli: Boko Haram (BH) estas indiĝena terora grupo, kiu adoptas kontraŭ-okcidentajn ideologiojn kaj strebas establi islaman regadon bazitan sur strikta observado de ŝario en Niĝerio. Ĝi praktikas nesimetrian perforton, inkluzive de la uzo de knabinoj kaj neplenaĝuloj kiel suicidbombantoj ktp.\n\nInter la faktoroj, kiuj kaŭzis la aperon de BH estas la malfortaj trud-kapabloj de la niĝeria ŝtato, la ekzisto de vastaj ne plene regataj internaj, landlimaj kaj arbaraj regionoj en nord-okcidenta Niĝerio, la ofteco de malriĉeco kaj analfabeteco en la nord-orienta parto de la lando, religia ekstremismo ligita al radikala islamo, la politikigo de religio kaj la eksteraj ligoj precipe kun aliaj terorismaj organizaĵoj kiel Al Ŝabab, Alkaido, Islama Ŝtato ktp.\n\nMONATO : Kiel brutar-ŝtelado financas Boko Haram, kaj kiel ĝia rolo ŝanĝiĝis dum la tempo?\n\nAl Chukwuma Okoli: Komence, BH komisiis al banditoj la ŝteladon de brutaro por ili. Poste, ĝi komencis okupiĝi mem pri tio kiel unu el siaj krimaj agadoj. BH ludis ankaŭ gravan rolon en la kontrabandado kaj enmerkatigo de ŝtelita brutaro. Mono generita de tiaj entreprenoj estas uzata por havigi loĝistikon kaj bazajn provizojn, kiuj nutras la agadon de la sekto.\n\nNuntempe, brutar-ŝtelado ne plu estas ŝatata rimedo por financi BH. Kidnapado, kontraŭleĝaj minado kaj arbohakado, armilkontrabandado ktp iĝis pli gravaj tiurilate. Tamen, kelkaj aktivuloj, kiuj ĝis nun estis implikitaj en brutar-ŝtelado, nun estas parto de la bandoj populare konataj kiel „banditoj de Niĝerio”. Tiuj bandoj nuntempe konservas pragmatajn ligojn kun BH en partoj de nord-okcidenta kaj nord-centra Niĝerio.\n\nMONATO : Kiuj estas la defioj alfrontataj de sekurecaj instancoj, ĉu la niĝeria registaro sukcese traktis la aferon, kaj kiel tio influis la ribelon?\n\nAl Chukwuma Okoli: La fortoj engaĝitaj en kontraŭ-banditaj operacoj en Niĝerio plendas pri malbona loĝistiko kaj bonfartigo. Alia problemo estas manko de personaro. Sed plej grave, korupto en la sekurecaj instancoj en Niĝerio estas grava obstaklo. Rimedoj destinitaj por bazaj provizoj kaj loĝistiko ofte estas misadministrataj. Provizoj estas ankaŭ fojfoje deturnitaj. Krimaj elementoj ankaŭ enpenetris la sekurecajn fortojn, sabotante iliajn agadojn. La malkapablo de la registaro apliki modernajn taktikojn kaj teknologiojn estas alia defio. Ĉi tiuj faktoroj daŭre subfosis la efikecon de la kontraŭribela agado en la lando.\n\nMONATO : Ĉu brutar-ŝtelado kaj financado de BH estas nur „lokaj” fenomenoj? Kiel oni povas interrompi la financan fluon?\n\nAl Chukwuma Okoli: Brutar-ŝtelado estas transnacia fenomeno. Parto de la brutaro ŝtelita en Niĝerio estas vendita en Kameruno aŭ Niĝero. Terorfinancado por BH venas de multoblaj fontoj, inkluzive de agadoj de la organizitaj krimaj retoj, kiuj funkcias en la pli vasta Sahelo. La krimaj organizaĵoj okupiĝas pri ŝakrado de armiloj, kontrabando, ŝtelado de brutaroj kaj simile.\n\nLa financa fluo povas esti bridita per efika reguligado de translima bestomigrado en Sahelo. Ankaŭ monsistemoj, kiuj emfazas „senkontantajn” politikojn, estas gravaj. La protokolo de Ekonomia Komunumo de Okcident-Afrikaj Ŝtatoj pri bestomigrado devas esti reformita por certigi pli reguligitan moviĝon de brutaro trans la landlimojn de okcidenta Afriko. Brutar-ŝtelistoj estas la plej elstaraj inter la ekzistantaj klanoj de banditoj en okcidenta Afriko. Iliaj agadoj estas implikitaj en la orgioj de perforto ligitaj kun la kultivista-paŝtista krizo en la regiono. En centra Niĝerio, migrantaj paŝtistaj komunumoj ofte akuzis fiksloĝantajn terkulturajn komunumojn pri ŝtelado de bovinoj, kaj tio estas unu el la kaŭzoj de la perfortaj konfliktoj kun la kultivistoj.\n\n(Re)legu ankaŭ la artikolon de Julius Hauser Ĉu ŝanĝo de landlimoj? Apenaŭ. en MONATO 2023/02, p. 3 ( 2023/013214.php ).", "author": "Massimo RIPANI", "categories": ["Aktuale", "NIĜERIO", "Politiko"], "audio_links": null}
{"url": "https://www.monato.be/2023/013328.php?p", "title": "Nia prioritato? La protektado de la nederlanda lingvo.", "published": "2023-06-01 00:00:00", "content_text": "Hodiaŭ MONATO intervjuas sinjoron Simon Smits, aktivulo en asocio por lingvoprotektado. Simon Smits loĝas en 's-Heerenhoek, Zelando, en la sud-okcidenta parto de Nederlando.\n\nMONATO : Sinjoro Smits, mia unua demando prias la organizaĵon, kiun vi prezidas. Kiel ĝi nomiĝas, kiam ĝi fondiĝis kaj kian statuson ĝi havas?\n\nSmits: La nomo de la organizaĵo estas Stichting Taalverdediging , kio signifas „Fondaĵo (por) Lingvodefendo”. Oni ĝin fondis en la jaro 2001. Temas pri „publika korporacio” laŭ la nederlanda leĝo, nun fakgrupo de Esperanto Nederland .\n\nMONATO : Kiel naskiĝis la ideo fondi tian asocion? Ĉu la nederlanda lingvo estas endanĝerigata?\n\nSmits: La organizaĵon fondis anoj de Stichting Nederlands (Fondaĵo Nederlanda Lingvo) pro la malkontentiga konstato, ke oni nenion faras kontraŭ la angligo de la vivo en la tuta lando. La nederlanda lingvo estas fakte minacata pro la eniro kaj daŭra uzado de multaj anglaj vortoj. La lingvo riskas esti tute malpurigita pro la ĉeesto de tiom da angladevenaj vortoj. Rimarkinde estas, ke eĉ en televido eblas jam aŭskulti kaj spekti nur anglalingvajn elsendojn.\n\nMONATO : Kiamaniere agas la organizaĵo? Ĉu multaj membroj aktive partoprenas la laborojn de la asocio?\n\nSmits: La organizaĵo agas laŭ diversaj manieroj, interalie per la aperigo de kvar novaĵleteroj ĉiujare. Kiel fondaĵo, nia grupo havas ne „membrojn” sed „favorantojn”. Ĉiu favoranto havas la eblon „defendi” la nederlandan lingvon, reagante pri la okazoj, kiujn li/ŝi ekkonas. Oni povas tiam, per letero aŭ en alia maniero, esprimi sian malkontenton pro la nenecesa kaj nepravigebla utiligo de anglismoj. Ni regule publikigas informojn pri tiaj agadoj en nia novaĵletero.\n\nMONATO : En kio konsistas la graveco de via organizaĵo, kaj kiajn rezultojn ĝi jam atingis?\n\nSmits: Oni fojfoje akiras, pere de leteroj kaj personaj kontaktoj kun parlamentanoj aŭ ĵurnalistoj, favorajn starpunktojn por la nederlanda lingvo, kontraŭ la nebezonata uzado de angladevenaj vortoj.\n\nMONATO : Ĉu nederlandanoj interesiĝas pri la protektado de la propra lingvo?\n\nSmits: Mi ne povas diri, kioma parto de la loĝantaro efektive okupas sin pri la defendado de la nederlanda. Mi taksas, ke malpli ol duono interesiĝas pri tio.\n\nMONATO : Dum multaj jaroj vi aktivas por Esperanto. Nun vi laboras ankaŭ en neesperantista organizaĵo, kies celoj tamen kongruas kun tiuj de Esperanto en difinita tereno. Ĉu jam antaŭe okazis, ke vi dediĉis vian tempon al socia agado ekster Esperantujo?\n\nSmits: En miaj pasintaj jardekoj mi okupis min pri tekniko. Mi studis elektroteknikon kaj aviadon. Mi ankaŭ volontule laboris en biblioteko pri aviado.\n\nMONATO : Ĉu en la agado de la organizaĵo estas loko por informado pri la rolo de Esperanto cele al la protektado de naciaj lingvoj?\n\nSmits: Certe, aparte dum renkontiĝoj kun eksterlandaj personoj aŭ en aliaj taŭgaj situacioj.", "author": "Filip IVANčIć", "categories": ["Aktuale", "INTERVJUO", "Lingvo"], "audio_links": null}
{"url": "https://www.monato.be/2023/013329.php?p", "title": "La sorĉa, aktuala lingvaĵo de Poezio progresigu la mondon", "published": "2023-06-01 00:00:00", "content_text": "La mondo bezonas Poezion pli ol iam ajn, ne nur kiel konsolan ilon, sed kiel kontraŭvenenon kontraŭ mensa streĉeco, kontraŭ mallonga rigardado kaj pensado. Tiu ĉi skizofrenia mondo, kiu pli kaj pli ŝajnas interligi homojn kaj tutmondiĝi, urĝe tamen bezonas remalkovri Poezion, por ke ĝi nek kreu malamikojn, disrompojn, kontraŭstarojn, perfortajn situaciojn, nek konstruu ajnajn murojn. Kiel nei la „dian” saĝecon (tiel kontrastantan kun tiom da ĉirkaŭa sensenceco) de Poezio, kun ĝia aparta sorĉa lingvaĵo, kun ĝia brakuma rigardo al ĉio, kio ekzistas – de la kosma spaco ĝis simpla herbejo, de la koro de homo ĝis la tremado de ondo, de la plej turmenta doloro ĝis ekstazo?\n\nPoezio estas speciala, unika lingvaĵo, kiu bonvenigas ĉion, absolute ĉion; kiel Dio, ĝi vidas kaj trairas ĉion kun kuraĝo, klareco kaj konscio. Ĝi timas nenion, preterpasante per bildoj kaj sonoj limojn kaj barojn. Ĝi haltas nek antaŭ la abismo de la psiko, nek antaŭ mistero. Ĝi vivas kaj vivigas ĉiun senton ĝis la n-a grado. En ĝi, ĉio okazas samtempe, ĉio ĉeestas, ĉio havas la saman gravecon (ŝtoneto kaj reĝo ja samvaloras!). La 360-grada rigardo al io ajn videbla kaj nevidebla donas al ĝi specon de „profeta” intuicio. La mondo ja lernu de ĝi komunikadon, adaptante sian lingvaĵon al tiu de mirinda Poezio, ĉar ĝi estas la sola maniero por konsideri ĉiujn elementojn, ĉiujn implicojn kaj ĉiujn konsekvencojn de la vivo.\n\nPoezio tamen estas ne nur skribstilo, ĝi ne estas lingvo – natura aŭ artefarita – kiel la ceteraj: antaŭ ĉio, ĝi estas maniero vivi, esti en la mondo; maniero pensi ion, diri ion, scipovi diri tion. Poezio estas totala kaj ĉio-ampleksa maniero bonvenigi ĉiun aferon por igi ĝin harmonia kaj mirinda, same kiel la mondo estas harmonia kaj mirinda; la vivo mem estas mirinda, kiam homo ne intervenas por ruinigi ĉion per sia lingvo de forto kaj perforto, per sia iluzio esti ĉiopova.\n\nLa verkanto ne celas per tiu skribaĵo ŝmacan aŭ retorikan solenadon de la aktualeco de Poezio (eĉ kaj precipe nuntempe), sed oni permesu al ŝi ĉi tiun vere sentatan kaj fundan omaĝon al mirindaĵo, kiu en sia brakumo kaj interplektado de sonoj kaj vortoj tenas kune koron kaj racion, individuon kaj komunumon, proksimecon kaj malproksimecon, internecon kaj eksterecon, materiecon kaj spiritecon, scion kaj misteron. Ĝuste ĉi tion faras Poezio, kiu ĉiam memorigas al homo – per tiu eteta fajrero, kiu ĉiam ekestas ene de ĝi – kio precize estas „homa”. Scipovi vivi Poezion kaj esti kapabla esprimi ĝian belecon, elektante unu post alia ĉiun vorton havantan la povon veki emociojn kaj instigi ŝanĝiĝon, elsendante la ĝustajn stimulojn, kiuj povu konduki al progreso de l' homaro: ĝuste en ĉi tio kuŝas la unikeco de la lingvaĵo „Poezio”.", "author": "Bruna MILANI", "categories": ["Aktuale", "OPINIO", "Iluzio"], "audio_links": null}
{"url": "https://www.monato.be/2023/013331.php?p", "title": "Sep kaŭzoj, pro kiuj ŝanĝiĝas la nuntempa mondo", "published": "2023-06-01 00:00:00", "content_text": "Komence de ĉi tiu kalendara jaro, grupo de 24 fakuloj el la prestiĝa Chatham House 1 en Londono, ankaŭ konata kiel la Reĝa Instituto de Internaciaj Aferoj, resumis en diskuto la ĉefajn ŝanĝojn en la mondo kaŭzitajn de la rusia milito en Ukrainio en la kampoj de geopolitiko, sekureco, energio kaj liverĉenoj. Jen kelkaj el iliaj analizaj pensoj kaj diplomatiaj konsideroj.\n\nLa rusia agreso en Ukrainio kreis politikan konstelacion de tri diversaj grupoj de ŝtatoj. Tiuj, kiuj aliĝis al Rusio de Putin, tiuj, kiuj promesis subtenon por Ukrainio, kaj grupo de nealiancaj landoj, kiuj rezistas engaĝiĝon kaj/aŭ faras singardajn diplomatiajn kalkulojn sur la fono de la necerta rezulto de la milito.\n\nLa ŝtatoj de Eŭropa Unio (EU) rapide reagis per ampleksaj sankcioj kaj elpaŝoj kontraŭ Rusio. En Azio, nur Singapuro, Sud-Koreio kaj Japanio forte defendis Ukrainion. La plej grandaj potencoj en la regiono, Ĉinio, Hindio kaj Indonezio, rifuzis esprimi sian opinion pri iu el la batalantaj flankoj en la konflikto. La plimulto de la aziaj landoj pragmate decidis konservi siajn rilatojn kun Rusio pro diversaj ekonomiaj, armeaj kaj diplomatiaj kialoj.\n\nTurkio fariĝis grava nova diplomatia ludanto en la konflikto. Ĝi helpis peri interkonsenton por rompi la grenblokadon 2 , ĝi funkciis kiel humanitara bazo por interŝanĝo de ostaĝoj kaj aranĝis (ĝis nun malsukcesajn) pactraktadojn.\n\nLa rusia invado de Ukrainio konfirmis por multaj el la najbaroj de Rusio, ke ili ne eraris en siaj internaj analizoj de la armea minaco de Moskvo. Fakte, la milito akcelis paŝojn, kiuj estis antaŭe nepenseblaj, kiel ekz. akiro de kandidatstatuso de Ukrainio por EU-membreco. La rusia invado pliigis la ĉeeston de Nord-Atlantika Traktat-Organizaĵo (NATO) en orienta Eŭropo. Putin faris genian paŝon kaj aŭdacaĵon , kiam li altiris militajn fortojn de NATO pli proksimen al siaj landlimoj.\n\nLa rusia invado alportis novan specon de informmilito, nome la ampleksan uzon de spioninformoj de nefermitaj fontoj (uzata angla mallongigo OSINT, open source intelligence ). Uzante la eblojn de satelitaj bildoj, plurfunkciaj telefonoj kaj sociaj amaskomunikiloj, ukrainaj fortoj ŝanĝis la tradician ĉenon de armea maŝinaro. Ĉi tio validas ankaŭ por la konekto de kibernetikaj kaj droneaj operacoj. Do, ĉi tiu milito povas esti konsiderata la unua longdaŭra kaj konstanta konflikto, en kiu ĉiuj nuntempe disponeblaj manieroj de uzado de droneoj (telestirataj aviadiletoj) estas integritaj en komunajn operacojn ambaŭflanke.\n\nDum la pasinta jaro, Rusio regule minacis per nukleaj armiloj. La opinioj de spertuloj de Chatham House estas malsamaj. Iuj fakuloj diras, ke la rusiaj deklaroj pri pliigo de la preteco de rusiaj nukleaj fortoj estas sensencaj. Aliaj analizistoj opinias, ke la inkludo de la nivelo de alta batalpreteco reprezentas internan signalon, por ke militaj strukturoj povu uzi nukleajn armilojn, se necese en Ukrainio. Tamen, aliflanke, se Putin volus geografie pligrandigi Rusion, tiam la kreado de neloĝebla teritorio (post uzado de nukleaj armiloj) ne havus strategian sencon.\n\nLa konflikto de Rusio kun Ukrainio, du ĉefaj liverantoj de energio, nutraĵoj kaj sterkoj, kaŭzis interrompojn en provizoj por evoluantaj kaj evoluintaj landoj. La plej fundamenta ŝanĝo estis la eliro de Eŭropo el dependeco je rusia gaso, kio neniam revenos al grava dependeco je rusiaj fosiliaj brulaĵoj. Eŭropo respondis al la interrompo de provizado laŭ du manieroj: ĝi serĉis gason aliloke, inkluzive en Azio, Mez-Oriento kaj Afriko, kaj ĝi akcelis la transiron al renovigeblaj energifontoj.\n\nĈar kaj Rusio kaj Ukrainio estas gravaj eksportantoj de agrikulturaj sterkoj, interrompoj de liveradoj por tutmondaj nutraĵĉenoj kaŭzis altiĝon de ties prezoj tra la tuta mondo, ekigante vivkostokrizon en evoluintaj kaj evoluantaj landoj. Krome, la grenblokado de Rusio povus fariĝi humanitara katastrofo en evolulandoj, ĉar multaj el ili dependas de tritikimportado.\n\nLa decido de Putin lanĉi grandskalan kaj kontraŭleĝan invadon de Ukrainio estis grandega risko, per kiu li endanĝerigis sian propran reĝimon. La milito temas nun pri la supervivo de la rusia reĝimo, kiel ankaŭ pri la supervivo de Ukrainio. Okcidentaj sankcioj, pli grandaj ol atendis Moskvo, sukcese trafis la rusian financan sistemon.\n\nLa libervolan eliron de multnaciaj kompanioj el Rusio akompanis ankaŭ eskapo de rusiaj cerboj en formo de foriro de centoj da miloj da rusiaj civitanoj. Laŭ analizistoj, unu el la plej grandaj surprizoj de la milito estis la malkaŝo de armea malforteco de Rusio. La rakonto pri rapida „speciala milita operaco” kolapsis. Tamen, la rapida elimino de la plej modernaj kaj kapablaj elementoj de la rusiaj terarmeoj ne samas, kiel la tuta detruo de la rusia armeo. Eĉ post la fino de la hodiaŭa batalado en Ukrainio, la najbaroj de Rusio devos timi pri la aera kaj mara potenco de Moskvo.\n\nMalgraŭ la konstantaj armeaj atakoj de Rusio kontraŭ infrastrukturo, energio kaj vojaroj, Ukrainio restas rimarkinde funkcianta ŝtato. Ukrainoj rompis sian malsuperecan komplekson pri la lando, kiu estas nur la frateto de granda Rusio.\n\nLa vivvojo de Zelenskij de televida komedia aktoro al militestro de la tipo Churchill estas eksterordinara. La rifuzo de Zelenskij fuĝi el Ukrainio post la rusia invado reprezentis momenton de renaskiĝo por li kaj por la ukraina politiko, malgraŭ la fakto, ke li venas de la ruslingva parto de Ukrainio.\n\nDanke al lerta lobiado en sociaj retoj, li senlace gvidas la kampanjon por la kreado de tutmonda koalicio por subteno de Ukrainio, kiu laŭvorte atingis la ekranojn de parlamentoj tra la tuta mondo.\n\nKvankam la temo de estonta membreco de Ukrainio en NATO estas ofte flankenmetita diplomatie, Eŭropo, kiel gesto de solidareco, donis al Kijivo la statuson de kandidato al EU-membreco. De ĉiu estonta ŝtatprezidanto de Ukrainio estos atendate, ke li konstruos novan, sekuran kaj sukcesan Ukrainion, kiu estos plenvalora membro de NATO kaj EU.\n\nInvadante Ukrainion, Rusio malobservis la Ĉarton de UN kaj la fundamentojn de internacia juro.\n\nSame, la eligo de Rusio el Konsilio de Eŭropo fariĝis eksterordinara evento. Tamen, ĉi tiu paŝo de la plej granda kaj plej malnova interregistara organizo en Eŭropo, kiu estas fondita por protekti homajn rajtojn, demokration kaj regadon de la leĝoj, povus havi aliajn gravajn sekvojn. Rusio ne plu estos ligita per la normoj de la Eŭropa Konvencio pri homaj rajtoj, kaj rusiaj civitanoj ne plu povos alvoki siajn rajtojn laŭ ĉi tiu konvencio.\n\nLa okcidenta liberala ordo estis proponita por kolektiva ago kun celo malhelpi la uzon de forto por malobservi teritorian integrecon kaj nacian suverenecon. Ĉar la milito de Rusio en Ukrainio daŭras, nur la tempo montros, ĉu tio sufiĉos.", "author": "Julius HAUSER", "categories": ["Aktuale", "RUSIA INVADO", "Politiko"], "audio_links": null}
{"url": "https://www.monato.be/2023/013333.php?p", "title": "Kontraŭmensoga faktokontrolado", "published": "2023-06-01 00:00:00", "content_text": "La rusia milito kontraŭ Ukrainio okazas ne nur sur batalkampoj, sed ankaŭ en diplomatio, ekonomio kaj amaskomunikiloj. Entute, la lasta kampo estas la plej danĝera, ĉar ĝi celas kaj trafas homojn eĉ en la plej malproksimaj lokoj. En propagando ekzistas multaj vojoj por esprimi propran opinion, por komenti aŭ klarigi ion. Rusio elektis rektajn, klarajn kaj evidentajn mensogojn, kiujn prezidanto Putin, ministro Lavrov, proparolantoj Peskov kaj Zaĥarova senĉese ripetas.\n\n1. La rusia speciala milita operaco ne estas milito. Ĝia sola celo estas senarmigo kaj malnaziigo de Ukrainio. Putin deklaris ankaŭ, ke Rusio devas protekti la rusparolantojn de Ukrainio, ĉar okazas genocido kontraŭ ili.\n\nUkrainio ne estas militisma lando. La ukrainaj militfortoj estis civilregataj, ĉiuj ŝtataŭtoritatoj estas demokratie elektitaj, la loka civila socio estas vigla kaj vasta. Nekredebla estas la supozo, ke la demokrate elektita, rusparolanta juda prezidanto de Ukrainio estas nazio. Zelenskij mem estas denaska rusparolanto, kiu mastris la ukrainan lingvon nur, post kiam li estis elektita ukraina prezidanto en 2019.\n\nRusio komencis plenskalan militon, uzante mar-, ter- kaj aerarmeojn. Kontraŭe al siaj antaŭaj deklaroj, prezidanto Putin deklaris aligon de kvar ukrainaj regionoj al Rusio – Krimeo estas okupata jam ekde 2014. Amasaj misilatakoj okazas konstante en ĉiuj ukrainaj urboj. La tiel nomata „speciala armea operaco” estas plenskala milito kontraŭ alia lando.\n\n2. Post kiam Luhansko kaj Donecko deklaris sendependecon, pli ol 18 000 homoj estas tie mortigitaj fare de la ukraina armeo.\n\nUnuiĝintaj Nacioj taksas, ke dum la ukrainaj militaj agadoj kontraŭ lokaj separatistoj (aprilo 2014 – februaro 2022) pereis ĉirkaŭ 14 500 homoj. En bataloj mortis 6500 militantoj el russubtenataj taĉmentoj, 4500 ukrainaj soldatoj kaj 3400 civiluloj. Multajn civilulojn mortigis minoj kaj aliaj eksplodiloj.\n\nLa rusia propagando elpensis multajn rakontojn pri ukrainaj militkrimoj en Donbaso. Plej fama fariĝis en 2014 la supozata krucumado de trijara knabo en Slovjansko. Post kelkaj monatoj la rusia oficiala televidkanalo „Unua kanalo” agnoskis, ke la rakonto ne estas pruvita, sed la bildo de la krucumita knabo jam enradikiĝis en la rusia socikonscio.\n\n3. Samtempe, la „speciala armea operaco” estas memdefendo, kaj Rusio ne kontraŭas internacian juron.\n\nUkrainio ne preparis iun ajn atakon aŭ agreson kontraŭ Rusio, la sendependeco kaj sekureco de la rusia ŝtato ne estis endanĝerigita. En la hodiaŭa mondo ne eblas al iu ajn lando kaŝi armeajn movadojn.\n\nRusio jam kontraŭis internacian juron en 2014, kiam ĝi okupis Krimeon. Tio kontraŭis la Ĉarton de Unuiĝintaj Nacioj, la Helsinkan Interkonsenton, la Ĉarton de Parizo ktp. La milito komencita en februaro 2022 kontraŭis bazajn principojn de la internacia juro: sendependecon de la lando, teritorian integrecon, netuŝeblecon de landlimoj, minacon de forto ktp.\n\n4. Ukrainio organizas multajn provokojn por kulpigi Rusion: bombado de la malliberejo por ukrainaj militkaptitoj en Olenivka apud Donecko, bombadoj de la nuklea centralo ĉe Enerhodar, Zaporiĵo, amasaj masakroj de civiluloj en Buĉa, Irpin, Mariupol ktp.\n\nDeklaroj pri supozataj ukrainaj provokoj aperas de tempo al tempo. Kelkfoje, kiel ĉe la masakro en Buĉa, haveblaj pruvoj montras malveraĵon de la rusia propagando. En aliaj okazaĵoj la rusiaj aŭtoritatoj ne donas rajton al sendependaj faktotrovaj misioj esplori la situacion.\n\n5. Rusio bombas nur armeajn objektojn aŭ infrastrukturon, kiu povas fortigi la ukrainan militan povon. Ĝenerale, la rusia armeo agas kadre de militjuro.\n\nMultfoje la rusia armeo pafis ter-terajn misilojn al civilaj objektoj, ĝi uzis krome kamikazajn droneojn por bombi civilan infrastrukturon. La listo estas ege longa: loĝeja zono en Ĉernihivo (marto 2022 – en la atako pereis 14 homoj, kiuj staris en vico ĉe bakejo), aŭtobusa stacidomo, lernejoj kaj infanĝardeno en Dnipro (oktobro 2022), la urbocentro de Mariupol (marto 2022, atakoj daŭris 15 horojn), videble markitaj ŝirmejoj lokitaj en artlernejo kaj en teatro en Mariupol (marto 2022), hospitalo por novnaskitoj kaj patrinoj en Mariupol (marto 2022), ĉefmalsanulejo en Izjum (marto 2022), vico de civilaj aŭtoj ĉe kontrolejo en Zaporiĵo (septembro 2022) ktp, ktp.\n\nEn junio 2022 komercan centron en Kremenĉuko detruis rusia misilo H-22. En marto 2022 rusiaj misiloj detruis civilan internacian flughavenon en Vinico. Atako dek tagojn poste celis la televidan maston. En julio la rusia kanonaro pafis misilojn al la Oficirklubo de Vinico, kiu ne plu servis la ukrainan armeon, sed enhavis butikojn, ludlokojn por infanoj, kafejojn kaj oficejojn. 25 civiluloj, inter ili 7 infanoj, mortis dum ĉi tiu bombado. Dum multaj atakoj rusiaj misiloj detruis elektrostaciojn en ĉiuj regionoj de Ukrainio.\n\nLa Alta Komisiito de Unuiĝintaj Nacioj pri Homaj Rajtoj informis pri 86 profunde dokumentitaj sekskrimoj, kiujn plejparte faris rusiaj soldatoj 1 kaj policistoj en okupataj regionoj. Viktimoj estis viroj, virinoj kaj infanoj, kiuj aĝis inter 4 kaj pli ol 80 jarojn. Bedaŭrinde, tio estas nur la glaciinsula pinto de ĉiuj okazintaj sekskrimoj. Internacia Puna Kortumo akuzis la prezidanton Putin kaj la rusian ombudsmanon pri infanrajtoj pri devigitaj reloĝigoj de ukrainaj infanoj kaj neplenaĝuloj al Rusio. Laŭ multaj sendependaj raportoj, ukrainaj militkaptitoj suferas malsaton, torturojn kaj humiligojn. Lastempe aperis videaĵo de ukraina militkaptito, kiu estis mortpafita pro la vortoj „Gloro al Ukrainio”.\n\nLa rusia armeo metas minojn en forlasotaj regionoj, detruas kulturajn kaj historiajn monumentojn, malsanktigas preĝejojn, rabas kaj forprenas al Rusio milojn da muzeaj objektoj.\n\n6. La rusia „speciala armea operaco” ne tuŝas la manĝaĵan krizon.\n\nLa rusia milito havas gravegajn konsekvencojn por la monda agrikulturo kaj manĝaĵmerkatoj. Sekve de la rusia invado, la monda manĝaĵa merkato malstabiliĝis, la prezoj rapide kreskis, transportvojoj interrompiĝis.\n\n7. Internaciaj sankcioj, precipe fare de Eŭropa Unio, kaŭzis mankon de sterkaĵoj kaj manĝaĵoj. Eŭropa Unio ŝtelas la tutan grenon, sekve Afriko malsatas.\n\nLa manĝaĵa krizo ekzistis en la mondo antaŭ la rusia agreso. Ĝi havis multajn kialojn: klimatŝanĝiĝoj, diversaj lokaj konfliktoj kaj militoj, la pandemio ktp. La milito kontraŭ Ukrainio signife pligravigis krizajn konsekvencojn. La sankcioj fare de EU celas la rusian registaron, financan kaj bankan sektorojn, oligarkojn, por malhelpi la financadon de la milita agado. La sankcioj nepre ne malhelpas eksportadon el Rusio al aliaj landoj de agrikulturaj produktoj, manĝaĵoj, sterkaĵoj ktp. EU ne enkondukis iujn ajn teknikajn aŭ leĝajn obstaklojn por transito de la rusiaj sterkaĵoj aŭ bestaj nutraĵoj tra teritorio de membroŝtatoj. Statistikaj datumoj de la Organizaĵo pri Nutrado kaj Agrokulturo montras, ke la kvantoj de rusiaj sterkaĵoj eksportitaj al ne-eŭropaj landoj ne malkreskis en 2022.\n\nTio, kio pligravigis malabundecon de greno en mondmerkatoj, estis la decido de Putin komenci la militon, ne la eŭropaj sankcioj. Ukrainio estas, aŭ estis antaŭ la milito, la kvina gren-eksportisto laŭ volumeno en la mondo. Ĉiujare la lando eksportis manĝaĵojn, kiuj sufiĉis por nutri 400 milionojn da homoj, ĉefe tra la nigramaraj havenoj. Sekve de rusiaj bombadoj, la ukraina registaro ne kapablis eksporti disponeblan grenon, printempe ne eblis al farmistoj semi la teron por la aŭtuna rikolto.\n\nEn 2022 EU malpliigis la importon de greno el Ukrainio kaj pliigis la gren-eksporton. Malgraŭ la seka somero, eŭropaj landoj eksportos en la sezono 2022/2023 ĉirkaŭ 19,52 milionojn da aldonitaj tunoj da greno (preskaŭ +8 %).\n\n8. Ukrainio bruligas propran grenon kaj blokas havenojn en la Nigra Maro por kaŭzi mondan malsaton.\n\nNe ekzistas iuj ajn pruvoj por ĉi tiu deklaro. Greno estas unu el la plej gravaj ukrainaj eksportaĵoj kaj financaj fontoj. Kontraŭe, estas dokumentitaj multaj pruvoj, ke rusiaj soldatoj bruligis kaj alimaniere detruis grenkampojn, ŝtelis aŭ malkonstruis agrikulturan ekipaĵon, prirabis vilaĝojn, blokis komercvojojn kaj metis minojn en la Nigra Maro, kio malebligas al Ukrainio uzi siajn havenojn por eksporti ne nur grenon, sed ankaŭ metalajn ercojn kaj karbon.\n\nRusiaj, ne ukrainaj, batalŝipoj blokas enirojn de ukrainaj havenoj. La rusia armeo bombas produktmagazenojn kaj transportajn vojojn. Laŭ kondiĉoj de la grena interkonsento, rusiaj aŭtoritatoj rajtas kontroli eksportatajn ŝarĝojn, sed oni mem formis nur tri inspektantajn teamojn – sekve, kontrolado daŭras senfine. Tio multekostigas la grenon, ĉar ĉiu atendotago aldonas 20 dolarojn al la kosto de unu tuno. La meza atendotempo, laŭ UN-datumoj, estas nun ĉirkaŭ 21 tagoj.", "author": "Michał ŁABENDA", "categories": ["Aktuale", "RUSIA INVADO", "El diplomatia vidpunkto"], "audio_links": null}
{"url": "https://www.monato.be/2023/013335.php?p", "title": "Intervjuo kun Mikaelo Bronŝtejn", "published": "2023-06-01 00:00:00", "content_text": "MONATO : Estimata Mikaelo, dankon, ke vi akceptis doni intervjuon al ni. Vi estas vaste konata en Esperantujo kiel aŭtoro de originala esperanta literaturo kaj tradukinto en Esperanton de libroj de ruslingvaj verkistoj. Inter ili troviĝas la fratoj Arkadij kaj Boris Strugackij, kaj Dina Rubina. Kaj ne malpli vaste vi estas konata kiel aŭtoro de kantoj, kiujn vi mem kantas, kun via gitarakompano. Tamen oni povas rimarki, ke dum la kelkaj lastaj jaroj ne aperis novaj kantoj de vi. Ĉu tio estas vera, aŭ mi preteratentis ion?\n\nMikaelo Bronŝtejn: La kantoj venas, la kantoj foriras. Mi versas dum la tuta vivo, sed miaj versaĵoj iĝis kantoj nur pro ekstrema ekscitiĝo, kiam aperis la junulara Esperanto-movado. Mi sentis, ke mi povas pli efike tuŝi la korojn de miaj amikoj per miaj versaĵoj, se mi inventu simplajn melodiojn por tiuj. Kaj mi sentis, ke la amikoj bezonas miajn kantojn. La unuaj prezentindaj kantoj aperis en 1969. En 2019, neatendite, forpasis mia filo. Tio estis fortega bato por mi. Post tio la kantoj foriris per si mem. Mi daŭre versas, sed neniu versaĵo fariĝis kanto. La kantonaska periodo 50 jarojn longa estas finita.\n\nMONATO : Ve, mi ne sciis pri via perdo, mian kondolencon al vi! Ĉu vi permesas demandi, kiom aĝa estis via filo, kaj kio kaŭzis lian forpason, malsano aŭ ia akcidento?\n\nBronŝtejn: Mia filo forpasis en oktobro 2019, en la aĝo de 42 jaroj, pro malsano.\n\nMONATO : Vi diris, ke la kantoj foriris nun. Sed ĉu eble aliaj kantistoj kantas viajn novajn versaĵojn?\n\nBronŝtejn: Jes, Ĵomart kaj Mikaelo Povorin komponis melodiojn por kelkaj miaj tekstoj.\n\nMONATO : Kia estas la proporcio de graveco inter melodio kaj teksto en viaj kantoj?\n\nBronŝtejn: La proporcion inter melodio kaj teksto en la barda kanto oni neniam mezuras. Pli gravas la teksto, sed la melodio devas esti konvena por ĝi. Pri kruelaĵoj mi ne kantas fokstrote, pri gaja festo mi ne kantas funebre.\n\nMONATO : Mi memoras mian sperton pri melodio kaj kantoteksto. Por mia dokumenta filmo en Esperanto Somero de Sigrid mi uzis la kanton de Ĵomart kaj Nataŝa kun via versaĵo En nekutime krispa mond' (kompreneble, kun la konsento de la aŭtoroj). Komence, mi devas konfesi, la teksto ŝajnis al mi ne vere taŭga. Sed poste mi aprezis ĝin: ĝi estas iel sorĉa. Kaj la kanto, laŭ mi, perfekte konvenis al la epizodo de la filmo. Tamen ĝi estas la sola kanto, por kiu ni ne faris subtekstojn en la angla kaj en la rusa, propononte la filmon al kinofestivaloj. La versaĵo estas laŭ mi tiom kompleksa, ke mi kompatis tradukistojn kaj spektontojn de la filmo (ĉi tie devas esti emoĝio de rideto). [Responde al miaj vortoj Mikaelo legas al mi sian propran liberan tradukon de tiu ĉi versaĵo en la rusan lingvon.] Mi reagas: Brila libera traduko! Ĝi al mi eĉ pli plaĉas ol la esperanta originalo. La kaŭzo de tio verŝajne kuŝas en la fakto, ke mi regas la rusan pli bone ol Esperanton. Mi petas vian pardonon, Mikaelo, tamen mi ne uzos tiun ĉi tradukon por la subtekstoj en la filmo pro du kialoj. Unue, tiu ĉi brila versaĵo povas tiri la atenton de spektantoj for de la filmbildoj, do povas okazi konkurenco inter du artoj – poezio kaj kino. Nur esperantistoj povas ĝui ilin samtempe. Due, jam neaktuala estas uzado de subtekstoj por kinofestivaloj. La filmo partoprenis iaforme la festivalon en la svisa urbo Nyon en 2020, kaj nun ĝi estas jam „maljuna” por aliaj festivaloj. Kaj en Esperantujo la filmo Somero de Sigrid havas malfacilan sorton. La planita premiero dum UK-2020 en Montrealo ne okazis pro la pandemio, kaj la premiero dum BET-56 en Klajpedo (Litovio) ne okazis pro la komenciĝinta damna milito de Rusio kontraŭ Ukrainio. Mi ĝojas, ke vi, Mikaelo, tamen, sukcesis tiam dum BET-56 prezenti vian novan romanon Simeono , almenaŭ virtuale.\n\nMONATO : Vi estis iam la prezidanto de SEJM (Sovetia Esperantista Junulara Movado) kaj multfoje kantis dum la famaj tendaroj organizitaj de SEJM. Ĉe la fino de tendaro la partoprenantoj kutime faris „amikan rondon” kaj kune deklamis: Per Esperanto por mondpaco kaj amikeco – ĝis revido, ĝis revido, ĝis revido! Kiel vi scias, la prezidanto de REU (Rusia Esperantista Unio) arde apogas la agresan militon de Rusio kontraŭ Ukrainio, kaj lin subtenas sufiĉe multaj rusiaj esperantistoj. Laŭ mi, tio estas perfido de idealoj ne nur de SEJM, sed ankaŭ de L. Zamenhof. Kia estas via opinio pri tio?\n\nBronŝtejn: Mi opinias, ke gvidanto de ĉiu ajn pacdefenda organizaĵo (kaj REU ja devas defendi pacon) ne rajtas aprobi militon. Koncerne aliajn esperantistojn – ĉiu rajtas havi propran opinion. La tempo montros, kiu pravas.\n\nMONATO : Jes, la tempo montros ... Kun iom da bedaŭro mi devas konstati evidentan fakton, ke esperantistoj estas ordinaraj homoj, ne tro malsamaj de aliaj homoj. Ni ekmemoru pri la eksigo de ĉiuj judaj membroj el germanaj Esperanto-organizaĵoj en la tridekaj jaroj de la pasinta jarcento. Kaj ni ne scias, kiel kondutus sovetiaj esperantistoj en 1939–40, se preskaŭ ĉiuj ili ne estus pli frue detruitaj fare de la stalina reĝimo. Vi skribis kelkajn historiajn romanojn. Eble vi skribos iam novan romanon pri la nuna tragika tempo, ĉu ne?\n\nBronŝtejn: En la 21a jarcento okazis multaj atentokaptaj eventoj en la mondo, en Rusio kaj en Esperantujo aparte. Mi ne estas juna, kaj la aĝo malfaciligas mian laboron. Sed se la sorto ne avaros vivotempon por mi, mi verkos pri la moderna epoko. Dume vi povas legi miajn opiniojn pri ĝi en miaj versaĵoj aktualaj.\n\nMONATO : Ni esperu, ke la sorto ne estos avara. Mi deziras al vi longajn kaj fruktodonajn jarojn! Kaj mi esperas ankaŭ, ke viaj novaj kantoj naskiĝos malgraŭ ĉio.", "author": "Aleksej SALOMATOV", "categories": ["Aktuale", "KANTOJ", "Arto"], "audio_links": null}
{"url": "https://www.monato.be/2023/013337.php?p", "title": "Ĉu Hispanio peros pacprocezon?", "published": "2023-06-01 00:00:00", "content_text": "Fine de 2023 (aŭ komence de 2024) okazos la venonta balotado en Hispanio. La nuna registaro konsistas el maldekstra koalicio, subtenata de diversaj naciismaj partioj el Katalunio kaj Eŭskio. Eblas, ke iel ĉi tiu koalicio sukcesos ripeti la rezultojn de la lasta balotado en 2019. Tamen, ĉe la horizonto estas ankaŭ la eblo, ke la nova registaro konsistos el Popola Partio (PP, konservativa dekstro), kune kun Vox (novliberala ekstremdekstro), kaj aliaj malpli gravaj partioj. Se tio realiĝus, ĉi tiu ŝanĝo en la venonta hispana registaro signifus gravan turniĝon multflanke, kiu eĉ influus landojn ekster la hispanaj landlimoj.\n\nNur la teoria eblo, ke la dekstro povas gajni, jam havis konkretajn efikojn, ekzemple en Kolombio, kie la registaro de la maldekstrema prezidento Gustavo Petro celas atingi definitivan pacon en la lando, tiel ĉesigante jardekojn da perforto. Antaŭe la tiama prezidento Juan Manuel Santos sukcesis atingi partan pacon kun la gerilanoj de la Fortoj Armitaj Revoluciaj de Kolombio (en la hispana: Fuerzas Armadas Revolucionarias de Colombia – FARC). Pro tio li ricevis la Nobel-premion pri paco. Petro deklaris, ke li volas daŭrigi laŭ tiu ĉi linio kaj fari novajn pactraktatojn kun aliaj armitaj grupoj, inkluzive de Nacia Liberiga Armeo (en la hispana: Ejército de Liberación Nacional – ELN), kun kiu nuntempe okazas armita konflikto, kaj kun kiu jam komenciĝis konversacioj pri paca intertraktado. Kun 2400 batalantoj, ELN estas la lasta grava gerila grupo aktiva en la kolombia konflikto.\n\nFakte, la rilato inter Hispanio kaj la kolombia pacprocezo estas intensa kaj daŭras multajn jarojn. Interalie, ĉar pli ol duonmiliono da kolombianoj loĝas en Hispanio, inkluzive de miloj da ekzilitoj rezulte de la perforto kadre de la konflikto. Ekzistas ankaŭ multaj ligoj inter neregistaraj kaj sociaj organizaĵoj en la du landoj kaj ankaŭ inter la respektivaj registaroj. Specife, meze de 2022, la nuna ĉefministro de Hispanio, Pedro Sánchez, proponis servi kiel garantianto de la procezo, kaj ke, interalie, Hispanio gastigu unu el la intertraktadoj en la pacprocezo. Sánchez estis tiam rigardata kiel neŭtrala figuro (ideologie proksima al kolombia prezidento Petro kaj samtempe akceptebla de ELN), kiu povus helpi garantii la plenumon de la pacprocezo, precipe dum la dua duono de 2023, ĉar en tiu semestro la ibera lando prezidos la Konsilion de Eŭropa Unio.\n\nTamen, konsiderante la perspektivon de estonta hispana registaro formata (almenaŭ parte) de la ekstrema dekstrularo, kelkaj el la roluloj en la kolombia konflikto malfavoras nuntempe tian diplomatian rolon de la hispanoj. Se havi NATO-membrolandon kiel garantianton jam estis defio por konvinki la maldekstrajn gerilanojn de ELN, aldone kolombiaj intertraktantoj nun timas devi rilati kun hispana registaro gvidata de Vox . Tial, Kolombio vetois ajnan partoprenon ĉe la plej alta nivelo de la hispana registaro en sia pacprocezo. Fine, Hispanio ne plu estos prestiĝa diplomata rolulo en Kolombio, ĉar la timo pri eventuala ekstremdekstra registaro malhelpas ĝin ludi tian gravan rolon en internaciaj rilatoj. Tamen, Hispanio (kaj ankaŭ Ĉilio) verŝajne ludos ian duarangan rolon por subteni la pacprocezon, precipe en ekonomiaj aferoj kiel sendado de evoluhelpo.\n\nVox estas politika partio, kiu aperis kiel disiĝo de PP, kun proksimaj ligoj al la diktaturo de Franco. Ĝi multe kreskis en la lastaj jaroj, kritikante la influon de la inisma movado (kaj aliajn progresemajn ŝanĝojn, kiel la ampleksigo de la rajtoj de GLATI-uloj 1 ) en la hispana socio, krome elmontrante aliepokan hispanan naciismon, ĝuste kiam la kataluna naciismo klopodis okazigi sendependecan referendumon.\n\nĈiuokaze, eĉ se paco estos atingita kun ELN, tio ne signifos la finon de perforto en Kolombio. Estontece la kolombia registaro ankoraŭ devos alfronti la diversajn armitajn grupojn ligitajn al drogŝakrado, kiuj de jardekoj funkcias preskaŭ senpune en la lando.", "author": "Javier ALCALDE", "categories": ["Aktuale", "KOLOMBIO", "Politiko"], "audio_links": null}
{"url": "https://www.monato.be/2023/013246.php?p", "title": "Finfine nia unua esperanttema komikso!", "published": "2023-07-01 00:00:00", "content_text": "Kiam oni atente rigardas la panoramon de la esperanta „kultura industrio”, evidentiĝas, kial ĉe ni preskaŭ ne ekzistas kino kaj teatro: eĉ se oni celu apenaŭ mezkvalitajn verkojn, la kostoj por realigi la unuan estus altegaj; pri la dua sufiĉas diri, ke, for de niaj kongresejoj, estas tre malfacile kunvenigi dramiston, reĝisoron, aktorojn kaj aliajn scenejprofesiulojn. Se ni konsideras ankaŭ, ke estas preskaŭ neeble rilatigi pentrarton kaj skulptarton al unu lingvo, ni tuj konkludas, ke nia kulturo estas, kun la honora escepto de la ĉiam kreskanta muzikarto esperantlingva, peze turnita al ĉiuj literaturaj manifestaĵoj. Tial estas gapige konstati, kiom niaj kulturaj agantoj neglektis tiun artan manifestaĵon, kiu estas nek altegkosta, kompare al kino; nek malpopulara, kompare al poezio kaj al dramo, bedaŭrinde vidataj kiel „elitismaj”: evidente mi parolas pri komiksarto.\n\nArto? Ĉu oni povas konsideri komiksojn (aŭ bildrakonton, se vi preferas) arto? Jes, mia kara, kaj tion diras ne mi, sed la holivudaj „filmfabrikoj”, kiuj jam de 20 jaroj vivtenas sin per realigado de filmoj, kiuj estas nuraj adaptaĵoj de superheroaj komiksoj de periodo inter la 60aj kaj 90aj jaroj de la pasinta jarcento. Tion diras ankaŭ la internaciaj komiksaj festivaloj, kiel tiuj de Angoulême (Francio), San-Diego (Usono) kaj Belo Horizonte (Brazilo), kiuj ĉiam plenplenas, kaj de legantoj kaj eĉ de akademiaj esploristoj. Ne senkiale ĝi estis kromnomata la „naŭa arto”.\n\nTiu neglekto supre menciita, oni konfesu, estas eĉ kontraŭdira, se oni memoras, ke multaj el ni defendas la ideojn, laŭ kiuj esperantaj verkoj devas kontribui al lernado de nia lingvo , kaj por rejunigi sin nia movado devas strebi allogi precipe junulojn . Ĉu iu ne kredas, ke komiksoj povas bonege plenumi ambaŭ funkciojn? Do kial komiksoj neniam estis vere popularaj en Esperantujo?\n\nTamen, ni estu justaj: iam estis provoj eldoni komiksojn ĉe ni. Krom kelkaj bildstrioj iam publikigitaj en paĝoj de La KancerKliniko kaj de Ovo , pri kiu prahistoriaj legantoj certe memoros – kaj kiuj bedaŭrinde neniam fariĝis sufiĉe solidaj kaj interesvekaj por sin ĵeti al „sola flugo” – ni ĝenerale disponis nur pri esperantigitaj ekzempleroj de, kvankam internacie konataj, eŭropaj titoloj: Asteriks , Tinĉjo , Diabolik kaj Lupo Alberto . Mi vere ne konas la komercajn rezultojn de tiuj eldonoj, sed mi aŭdacas cerbumi, ke la mongajnoj, se ili entute ekzistis, estis preskaŭ entute destinitaj al transpagoj de la eldonaj rajtoj. Cetere, mi dubas, ĉu homoj, kiuj ŝatas komiksojn, aĉetas titolojn jam delonge eldonitajn en siaj landoj kaj lingvoj nur pro la fakto, ke ili estas en Esperanto.\n\nEne de tiu kadro, ĉu niaj movadanoj neniam interesiĝis, aŭ, plej grave, estis ja kapablaj, eldoni en Esperanto komikson tute propran, kiu respegulus nian kulturon, aŭ kiu almenaŭ estus sufiĉe interesa por fariĝi varo en nia kultura merkato? Mi kredas, ke ja estis malintereso, precipe ĉar multaj el ni ankoraŭ apartenas al tiu generacio, kiu devis ĉie ajn aŭdi, kion diris la usona psikologo Fredric Wertham, kiu ĉiam avertis gepatrojn pri la danĝero kaŭzata de legado de komiksoj. En tiu panoramo eĉ tiuj, kiuj interesiĝus kaj kapablus pri la afero, eble ne riskus monon kaj reputacion, sin dediĉante al komiksarto. Aliflanke, kvankam verki estas tasko, kiu, almenaŭ teorie, ajna lerta esperantisto povus plenumi, desegni bildojn postulas minimume bonan desegniston, krom koloristo kaj aliaj rilataj profesiuloj, kiuj certe ne abundas ĉe ni.\n\nPro la kialoj supre prezentitaj, oni ne rajtas ne laŭdi la eldonon, pasintjare, de Esperantio vivas , 26-paĝa komikso duope verkita, kun tekstoj de Nicolas Vanof kaj bildoj de Tihomir Lovrić. Jen, finfine, bildrakonto, kiu elmontras al ni mem almenaŭ parton de tio, kio estas la hodiaŭa Esperanto-movado. Kaj ĝi faras tion kiel provon senvualigi al la esperantistaro, kio estas la Esperanta Civito.\n\nSamtempe polemika, pro siaj proponoj, laŭ kiuj esperantisteco estas plia formo de nacieco, kaj mistera, ĉar en ĝi ne estas io simila al Jarlibro , per kiu oni tuj ekscius, kiuj estas aliaj civitanoj, fakto estas, ke rilate al la Esperanta Civito ne ekzistas neŭtraleco: ĉiuj, kiuj ion scias pri ĝi, havas propran opinion – de solida apogo ĝis totala, eĉ malrespekta, ridindigo. Kelkaj simple diras, ke ĝi estas bona ideo malbone plenumata; aliaj, ke ĝi celas dividi la movadon kaj detrui UEA-on; iuj aliaj, ke ĝi estas la regneto de sia precipa ideologo, Giorgio Silfer, kaj ĝuste tial ĝiaj postenoj respegulas tiujn de vera lando, ĉi-okaze tiujn de la antikva Romia Respubliko. Fine, fakte ne estas, por diri la minimumon, multe da ekvilibro, kiam oni parolas pri tiu aro da esperantistoj.\n\nTial, sendepende de tio, kion oni pensas pri la Civito, kiam oni agnoskas la malfacilecon eldoni komikson en Esperantujo (aŭ Esperantio , se hazarde vi estas civitano), oni devas agnoski la kuraĝon eldoni bildrakonton kun tiom tikla temo. Tamen, oni devas sin demandi: ĉu tiu kuraĝo estis ja sukcesa? Aŭ, pli ĝuste: ĉu la komikso trafe plenumas sian celon?\n\nPor respondi tiujn demandojn necesas malkonstrui unu ideon pri komiksoj, kiu, kvankam ordinara kaj ne malĝusta, estas almenaŭ nekompleta kaj ne tiom simpla, kiel oni kutime pensas.\n\nUnu el la plej bazaj ideoj rilate al komiksoj estas, ke ili kunigas elementojn de desegnarto (bildoj) kaj de literaturo (tekstoj), organizitajn, por ke ili povu rakonti historion aŭ ekspliki ion. Tamen, de jardekoj oni scias, ke tiu formulo estas danĝera, ĉar ĝi difinas komiksojn kiel „gluaĵon” de du aliaj artoj, kvazaŭ ili estus hibridaĵo, kiu, kiel multaj aliaj, estus sterila. Fakte, komiksarto devenas el tiuj du aliaj, sed ĝi ne estas nura „gluaĵo”, ĉar ĝi disvolvis sian propran lingvaĵon, kun skoloj, patronoj, stiloj kaj modeloj, kiuj estas specifaj al ĝi, tio estas, sen paraleloj en desegnarto aŭ en literaturo. Kvankam en ĝian recepton eniris elementoj de tiuj du artaj manifestaĵoj, estas gravege, ke ambaŭ kunfunkciu kiel la maniero rakonti, komikse, ion, kion ne eblus sammaniere rakonti per nuraj bildoj aŭ tekstoj.\n\nTiel la unua danĝero estas, ke la bildoj estas tiel ĉarmaj kaj allogaj, ke ili faras el bona rakonto nuran komplementon al parado de belaj kaj trafaj desegnaĵoj. Aliflanke, se la celo de la komikso estas precipe didaktika, la danĝero estas, ke la bildoj fariĝu tute nenecesaj, ĉar kaŝitaj malantaŭ tro longaj tekstoj. Pri la tekstoj oni devas neniam forgesi, ke, se estas didaktika celo, tiu celo neniel fariĝu pli grava ol la rakonto mem, ĉar tio dronigus la tutan materialon, ne permesante, ke ĝi funkciu kiel komikso, eĉ ne kiel instrumaterialo. Tio estas speciale grava, kiam la celo estas ekspliki temon aŭ defendi ideo(logio)n.\n\nOni tamen komencu per la desegnaĵoj: ĉar la komikso estas nigrablanka, kaj sen grizaj gradiĝoj, tio mildigas la perspektivajn efektojn, kiujn Lovrić provis prezenti en la bildoj. Tio ja gravas en komikso, kie abundas homaj figuroj kaj fonaj pejzaĝoj, kiuj ŝajnas prenitaj el Interreto. Al tiuj perspektivaj demandoj same kontribuas la dikeco de liaj strioj, kiuj iel „platigas” la bildojn kaj kreas iajn distordojn en la perspektivo, precipe kiam temas pri prezentado de homaj figuroj, kiuj, kiel ekzemple Marie-France Conde Rey, Julian Modest kaj Anjo Amika, ne estas facile rekoneblaj.\n\nKunigitaj, tiuj faktoroj ja distancigas Esperantio vivas de la tiel nomata „belga skolo” kaj alproksimigas ĝin al la usonaj sendependaj aŭ subgrundaj komiksoj, kiel tiuj de Robert Crumb ( Fritz the Cat ) kaj Gilbert Shelton ( The Freak Brothers ), aŭ la brazilano Flávio Colin ( Mulher-Diaba no rastro de Lampião ). Tio ja estas trafa distingilo, kiam oni pensas pri disvastigado de la verko en la eŭropa esperanta merkato, sed kiu povas (senkulpe!) montriĝi „banala” en aliaj mondopartoj.\n\nPri la teksto, verkita de Nicolas Vanof, alia plumnomo de Giorgio Silfer – kies ordinara kaŭstikeco rilate al aliaj esperantaj institucioj aperas tie kaj ie – oni devas dekomence rekoni, ke, se la komenca celo estis prezenti la Civiton, ĝi preferis centriĝi sur ties legacioj kaj eventoj de la paktintaj establoj pli ol montri, ekzemple, konkretajn agojn de ĝiaj instancoj. Tiel en la tuta rakonto estas kvazaŭĵurnalisma diskurso, en kiu preskaŭ ne restas spaco por fantazio, kaj tial ĝi ne bone funkcias en komikso. Tion pruvas la fakto, ke en la fino estas ok kromaj paĝoj, kiuj vortarece klarigas la referencojn aperintajn.\n\nFakte, ne estas iu klara, facile resumebla rakonto, kiu disvolviĝas laŭlonge de la 26 paĝoj: la precipa rolulino prezentas la civitan balotan procedon, vojaĝas tra la legacioj ktp, kaj tio estas nura preteksto, por ke la ideoj, sur kiuj la Civito konstruatas, estu prezentataj komiksoforme, sen ia vera agado fare de la roluloj.\n\nSed malgraŭ tiuj punktoj, Esperantio vivas havas almenaŭ du vere gravajn meritojn: esti vizitkarto por tiuj, kiuj interesiĝas pri la Esperanta Civito, ĝiaj ideoj kaj valoroj; kaj samtempe esti la unua esperanta komikso kun pure esperanta argumento. Se en la unua merito ĝi kiel ĉia arta manifestaĵo ne estas libera de kritikado, ĉar finfine la deziro informi faris el la komikso precipe instruilon, en la dua, kiu malgrandigas eblajn mankojn de la unua, ĝi estas neriproĉebla, kaj ĝia eldono ja estas salutinda.", "author": "Fernando PITA", "categories": ["Aktuale", "Respeguli nian kulturon"], "audio_links": null}
{"url": "https://www.monato.be/2023/013314.php?p", "title": "Pensoj pri La Majstro kaj Margarita", "published": "2023-07-01 00:00:00", "content_text": "Mia konatiĝo kun ĉi libro komenciĝis antaŭ longe. Ekde tiam mi relegis ĝin multfoje, kaj dum ĉiu denova legado mi trovis antaŭe nerimarkitajn detalojn kaj ŝanĝadis mian opinion koncerne la enhavon de la romano.\n\nEkzemple, dum la unua legado al mi ŝajnis, ke la tiel nomata amhistorio de la Majstro kaj Margarita montriĝas kiel pura, sincera kaj sindona amo. Kiam mi legis tiun tekston, sciante preskaŭ nenion pri la biografio de la verkinto kaj pri la historio de la kreado de la romano, ŝajnis al mi, ke inter la protagonistoj ekzistas absolute vera amo. Fakte, amlinio en la romano aperis pli poste ol la historio pri la diablo, kiu vizitis Moskvon kun sia sekvantaro. Ŝajnas al mi, ke ekzistis objektivaj kialoj de tio, ĉar komence estis dubinde, ĉu Miĥail Bulgakov intencis priskribi la amaĵon. Plej verŝajne la tasko de la aŭtoro estis alia. Tial mi provos pruvi ne nur, ke inter la Majstro kaj Margarita ne estas iu ajn amo, sed ankaŭ kial mi alkalkulas Voland-on, Margarita-n kaj Jeŝua-n, kiu, oni povus supozi, prenis sur sin la aspekton de Jesuo Kristo, al malbonaj personoj.\n\nKompreneble, mi ne pretendas serioze juĝi, kiun ideon Miĥail Afanasjeviĉ Bulgakov havis, kiam li skribis sian ĉefverkon, al kiu li dediĉis dek du jarojn. Sed mi havas kelkajn pensojn pri tio.\n\nEkzemple estas konate, ke la aŭtoro pruntis la ideon por sia romano de Goeto, kies verko estis la bazo de la opero de Gounod, Faŭsto . Ĝi estis unu el liaj ŝatataj operoj, kiun li ofte aŭskultis. Estante tre impresita, Bulgakov decidis krei ion similan. Krome, kiel moton de la tuta romano, la verkisto prenis citaĵon el Faŭsto : „... Nu, kiu estas vi? – De l' fort' mi estas ono – Malbonvolema ĉiam, sed kaŭzant' de bono.” Tiel en la komenco de la romano la aŭtoro kvazaŭ sugestas, kiu ja estas la mistera profesoro.\n\nUnue mi prezentu tezon, ke Voland, kiel Mefistofelo, estas apriore malbona persono, ĉar li estas Satano. Tio estas rekte deklarita en la teksto, kiam la Majstro klarigas al sia samsortulo, al la poeto Senhejmulo, ke li renkontis Satanon vespere ĉe la Patriarĥa lageto. Oni sciu, ke Bulgakov estis edukita en tre religiema familio. Li bone konis la Sanktan Skribon. En la ĉapitroj pri Jerŝalaim ekzistas konsciaj kontraŭdiroj kun la Evangelioj. Tiuj kontraŭdiroj estas evidentaj. Estas ankaŭ evidente, ke ili ne estas hazardaj, kaj ilia kialo ne estas nekono de la Sankta Skribo.\n\nMalgraŭ la tuta allogeco de Voland kaj la fakto, ke li punas denuncantojn, koruptulojn kaj malŝparulojn, tiu persono estas apriore malbona, ĉar li estas Satano. Por Bulgakov tio signifas ĉion.\n\nSe tiu argumento ne estas tute konvinka, mi emas pruvi, helpe de la ĉapitroj pri Jerŝalaim, kies aŭtoro sendube estas Voland, ke li apartenas al malbonuloj. Samtempe la sekvaj ekzemploj celas funkcii kiel argumentoj pruvantaj la tezon, ke ankaŭ Jeŝua estas malbona figuro, ĉar li estas la heroo de la „Evangelio”, kies enhavon ni ekscias de Satano. Jen kelkaj el la plej evidentaj ekzemploj:\n\nUnue, kiam la prokuratoro Poncio Pilato demandas la akuzaton, de kiu gento li estas, tiu respondas: „Mi ne memoras miajn gepatrojn. Oni diris al mi, ke mia patro estis siriano ...”, dum la Biblio diras inverse: „tiel same, kiel la Patro min konas, ankaŭ mi konas la Patron” (Johano 10:15).\n\nDue, kiam Pilato konfirmas la mortoverdikton, Jeŝua petas, ke oni liberigu lin: „Ci prefere lasu min foriri, hegemono, mi vidas, ke oni volas mortigi min”. Tamen ni memoras, ke Jesuo Kristo humile portis sian krucon por savo de la tuta homaro.\n\nTrie, Jesuo Kristo estis konata en la urbo kiel profeto. Pri Jeŝua ni legas: „Min akompanis nur Levio Mateo kaj neniu kriis al mi ion ajn, ĉar tiam neniu en Jerŝalaim min konis.”\n\nKvare, el la Biblio ni scias, ke Jehudo sin pendumis. En la romano laŭ la ordono de Pilato li iĝis ponardita. Kaj tiel plu, la listo de ekzemploj estas longa. Evidente, ke la enhavo de apartaj fragmentoj de la Sankta Skribo estas kvazaŭ intence turnitaj inverse. Tio estas la Evangelio de Satano.\n\nKial do mi alkalkulis ankaŭ Margarita-n al malbonuloj? Komence mi notu, ke la amhistorio en la romano estas priskribita tre neverŝajne kaj afekte, kvazaŭ la renkontiĝo de la Majstro kaj Margarita estus intence aranĝita de iu. Margarita malkaŝe deklaras, ke ŝi forlasis la hejmon kun flavaj floroj tiun tagon, ke la Majstro atentu kaj finfine trovu ŝin: „Do, ŝi diris, ke portante la flavajn florojn ŝi eliris je tiu tago por ke mi finfine ŝin trovu, kaj ke se tio ne estus okazinta, ŝi sin estus veneninta, ĉar ŝia vivo estis sensenca.”\n\nAnkaŭ en la romano estas unu rimarko. La Majstro rakontas al la poeto Senhejmulo la historion de sia konatiĝo kun Margarita, menciante, ke ŝi portis flavajn florojn, kaj tuj aldonas, ke flavo ne estas bona koloro. Mi pensas, ke tio estis siaspeca averto, ĉar do tio ne povas esti menciita senkaŭze: „Ŝi portis flavajn florojn! Malbona koloro.”\n\nMargarita ankaŭ admonas la Majstron publikigi la fragmenton. Plej verŝajne, ŝi estis kaŝe sendita al la Majstro de Voland por la sekvaj celoj: unue, kiel muzo, kiu inspiru la Majstron verki la romanon, kaj due, ke Margarita kontrolu la propagadon kaj distribuadon de la romano, ĉar ŝi tiel fervore klopodis, ke la Majstro „kontrabandu en la gazetaron apologion de Jesuo Kristo”. Ŝi asertas ankaŭ, ke en tiu romano estas tuta ŝia vivo. Tio estas tro nenatura konduto, laŭ mia opinio: „... ŝi konsilis al mi publikigi la fragmenton” kaj „... ŝi diris, ke tiu romano estas ŝia vivo”.\n\nMi meditis longe, kion povus signifi la sceno, kiam Azazello, veneninte la du geamantojn, alvenas al la palaceto de Margarita por certiĝi pri ŝia morto. Kiel povas Margarita Nikolajevna esti en du lokoj samtempe? Mi trovis ĉi tiun klarigon por mi mem: fakte, tiu Margarita, kiun Voland sendis al la Majstro, ne estis vera persono, sed nur kopio. Kaj oni mortigis la veran Margarita-n nur por neniigi la spurojn.\n\nNun rilate al tio, kial Voland principe bezonis la Majstron por skribi la romanon. Kiel ni jam verdiktis, la romano pri Poncio Pilato estas la Evangelio de Satano. Kiel oni scias, anĝeloj (kaj ankaŭ Satano en la pasinteco estis anĝelo) ne estas kapablaj je kreivo. Ili estas kreive senfruktaj. Por skribi la romanon, Satano bezonis personon, kiu sub la influo de malbonaj fortoj skribu ĉion necesan. Krome, kiel la Evangelioj estis verkitaj de disĉiploj de Jesuo Kristo, tiel la Evangelio de Satano ankaŭ devus esti verkita de mortemulo. Por tio Voland kvazaŭ akcelas la fakton, ke la Majstro gajnas cent mil rublojn, forlasas sian oficon kaj dediĉas tutan sian liberan tempon al la romano pri Poncio Pilato.\n\nTial eblas konfirmi, ke Voland, Jeŝua kaj Margarita estas malbonaj personoj. Ĉiuokaze, ili estas parto de la malbona forto. Jeŝua – ĉar li estas imagaĵo de la fantazio de la Majstro, kiu estas forte influita de la rakontoj de Voland. La figuro de Margarita povas esti interpretita dumaniere. Iu vidas ŝin kiel ekzemplon de abnegacia amo. Por mi tiu amo estas diskutinda.", "author": "Nikita PIMENOV", "categories": ["Aktuale", "ESEO", "Literaturo"], "audio_links": null}
{"url": "https://www.monato.be/2023/013332.php?p", "title": "Nova espero por italoj per Elly Schlein", "published": "2023-07-01 00:00:00", "content_text": "En televida intervjuo responde al la invito „ne faru tro da damaĝoj”, la nova sekretariino de la itala Demokratia Partio (itale: Partito Democratico – PD) asertis: „Mi venis ĝuste por tion fari”. Elly Schlein estas novaĵo en la itala politika panoramo. Sufiĉe surprize, almenaŭ laŭ la ĝenerala opinio de la ĵurnalisma medio, ŝi gajnis la baloton internan en PD danke al rondvojaĝo tra Italio, kun ekskurso al Bruselo, por montri sian vizion pri renovigo de la partio. Post la skismo de Matteo Renzi 1 , kiu, dum sia sekretarieco, portis la historie ĉefan maldekstrisman partion – idon de la Itala Komunista Partio – al centrismaj pozicioj, PD eniris fazon de identeco-krizo. Tio ebligis al nova partio, Movado Kvin Steloj (itale: Movimento 5 Stelle – M5S), nerezisteblan gajnon de voĉoj, kio kondukis ĝian sekretarion Giuseppe Conte al la posteno de ĉefministro de la lando, kiam eksplodis la kovima pandemio ...\n\nItaloj vidis la registaron disfali kaj la eks-ĉefbankiston Mario Draghi forkonduki Italion el la pinta momento de la pandemio. Italoj estis elĉerpitaj, kaj volis evidentan ŝanĝon de direkto. Tiam la dekstrisma post-faŝisma partio Fratoj de Italio (itale: Fratelli d'Italia – FdI) gajnis la landan politikan voĉdonadon, kaj iĝis ĉefministro Giorgia Meloni, la sekretario (ŝi ne volas esti nomata „sekretariino” pro politikaj kialoj) de FdI. La novaĵo estis evidenta: la nova estro de Italio estas virino. Tio neniam okazis en la historio de la Itala Respubliko, kiel atestas ŝia fama moto: „mi estas virino, mi estas patrino, mi estas kristanino”. Intertempe la aro de centrismaj kaj maldekstremaj partioj eniris tutan ĥaoson. La ĝenerala sinteno de la publika opinio estis: ne estas solida alternativo al la dekstrisma koalicio estrata de Giorgia Meloni kaj FdI, kies populareco altiĝis ĝis neniam antaŭe atingitaj niveloj.\n\nSed ĉio ŝanĝiĝis post la voĉdonado interna en PD, kiam triumfis Elena Ethel Schlein. Ŝia patro, Melvin, estas aŝkenaza usonano kaj instruas politikan sciencon en la universitato Johns Hopkins. La patrino, Maria Paola Viviani, estas profesorino pri kompara publikjuro en la universitato Insubri (Varese-Como). Origine, la patra familio estas el Ĵovka, nun en Ukrainio, dum la patrina familio estas itala kaj socialisma: la avo, Agostino Viviani, estis antifaŝisto kaj kunfondinto de la Itala Respubliko.\n\nElly Schlein naskiĝis en 1985 kaj grandiĝis en Lugano, Svislando. Pro la familia historio ŝi havas tri pasportojn: italan, svisan, usonan. Jam junaĝe ŝi komencis politikumi en Usono en 2008, kiel volontulino en la kampanjo de Barack Obama. Denove ŝi agadis por Obama en 2012. En 2013, post kiam PD, tiam estrata de Matteo Renzi, faligis la kandidatiĝon de Romano Prodi kiel prezidento de la Itala Respubliko, ŝi lanĉis la kampanjon #OccupyPD, kun klara usonstila referenco al desubaj aktivismaj movadoj. En 2014 ŝi iĝis EU-parlamentanino kun PD kaj konatiĝis al pli vasta publiko en Italio kaj Eŭropo ekde 2016, kiam la socialdemokrata frakcio en Eŭropa Parlamento nomumis ŝin delegito pri la reformo de la Reglamento Dublino III 2 , la bazo de la politiko pri migrado en Eŭropo, kiu estas akre disiga temo inter eŭropaj civitanoj, precipe en Italio, kiu estas la ĉefa unua lando de alveno el Afriko. Pro kontraŭstaro al la politika gvido de PD fare de Matteo Renzi, ŝi forlasis la partion por resti kohera kun sia idealaro.\n\nPro la pandemio, samkiel aliaj landoj tra la mondo, Italio eniris fazon de malespero pri la estonteco, necerteco pri la nuntempo, kaj sopiro al la perdita supozate glora pasinteco. Ne venas do kiel surprizo la novaĵo, ke la mesaĝo de la ŝovinismemaj naciistaj dekstremaj partioj allogis la voĉdonantojn facile kaj efike. Ilia mesaĝo estas ĉiam la sama: ne ekzistas alternativo, ekonomia kapitalismo estas la sola venkanto de la dudeka jarcento, kvazaŭ ĝi estus ununura bloka ideologio de la historio, do nacioj vivu en la interspacoj de la tutmonda sistemo, kaj la individuoj limiĝu al pluvivado. Tiu ĉi mesaĝo estas la fonto de la deprimo kaj malespero de multaj italoj, enlandaj kaj vivantaj eksterlande. Sed io okazis lastatempe: la Z-generacianoj plenkreskuliĝis kaj postulis drastajn ŝanĝojn. Inspiritaj de Greta Thunberg, multaj el ili preteriras naciismon, sopirante ne al svaga kosmopolitismo sed al ekologia tutplanedismo: homo estas unu animala specio, kiu devas kunvivi kun la aliaj, respektante la individuajn rajtojn de ĉiu homo sen ajna diskriminacio kadre de speciala sistemo, por ke la planedo konserviĝu por la venontaj generacioj, por ke niaj nepoj nin benu. Konsekvence, la nova ekologie respektema kaj daŭripova ekonomia sistemo estu novspeca kapitalismo. Tio, ekstreme sinteze, estas la bazo de la france tiel nomata écosocialisme , en Esperanto eble ekologi-socialismo, prezentita de Michael Löwy per samtitola libro publikigita en la jaro 2011.\n\nEn sia politika kampanjo por iĝi la nova sekretariino de PD Elly Schlein la lastajn monatojn rondvojaĝis Italion orienten-okcidenten, norden-suden. Interese, estis nur unu etapo ekster la lando, pli precize en la laŭfakta politika ĉefurbo de Eŭropo: Bruselo. En ĉi tiu okazo, Elly Schlein klarigis, ke ŝi konsideras sin ekologi-socialistino. Dum la kampanjo, ŝi uzis tri ŝlosilvortojn por komuniki sian politikan vizion de la partio, de la lando, de Eŭropo, kaj de la planedo: ekologiismo, inismo, progresismo. La vorto progresismo referencas al la socialisma tradicio, kaj por klarigi tion, kelkaj el la sloganoj estis: „laboro kaj malriĉa neniam estu en la sama frazo”; „sen bazo forgesu pri altecoj”; la ĉi-lasta aludas al matematika formulo por kalkuli la areon de triangulo, sed pli grave ĝi esprimas la neceson konekti la partion kun la neregistaraj organizoj kaj aliaj movadoj por „rekonstrui la perditan fidon inter la partio kaj la maldekstremularo, alivorte, ĝia popolo”. Alia novaĵo de la politika Elly Schlein estis – taksi ne tro gravaj la tradiciajn amaskomunikilojn, kiel ekzemple la italajn televidon kaj tagĵurnalaron, por transdoni sian mesaĝon rekte per jutubistoj, instagramaj videetoj, fejsbukaj paĝoj, podkastoj kaj simile.\n\nPost natura fino de la mandato en la EU-Parlamento, en 2020 ŝi kandidatis per maldekstra-centra nepartia listo al la voĉdonado de la regiono Emilio-Romanjo kaj iĝis vicprezidantino de la regiona registaro laŭ elekto de la prezidanto Stefano Bonaccini. En 2022 ŝi kandidatis en simila listo por iĝi parlamentanino en la landa parlamento en Italio, kaj denove ŝi gajnis la postenon. Post la katastrofa rezulto de PD en la voĉdonado de septembro 2022, Enrico Letta, la tiama sekretario, demisiis kaj kunvokis partian kongreson por rekonstrui la animon de PD. Estis li, kiu telefonis al Elly Schlein petante, ke ŝi kandidatiĝu. Notindas, ke Elly Schlein estis ankoraŭ ekster PD dum la regoperiodo de Matteo Renzi, kiu interalie, malgraŭ la promesoj pri lojaleco kaj la fama ŝajna aserto „Enrico, estu serena”, subfosis sian antaŭulon Enrico Letta kaj piedbatis lin for de la sekretarieco antaŭ iom da jaroj; Enrico Letta ne plu estos serena post tiu ĉi epizodo.\n\nElly Schlein akceptis kaj re-aliĝis al la partio. Atakoj estis multflankaj: „revenas la perfidulino”; „ŝi estas tro juna” / „tro ina” / „tro radikala” / „maltro sperta” / „maltro itala” (pro la tri pasportoj) / „maltro serioza” (ekzemple, ŝi ludis piane Imagine de John Lennon tute amatore en televida intervjuo de Alessandro Cattelan, kies video sur Jutubo sufiĉe furoras). Ĉio ĉi ne baris „la ondon”, por uzi ŝian vortigon. Z-generaciano 16-jara venis al ŝi dirante: „mi voĉdonos por vi, ĉar vi ne parolas pri ni [Z-generacianoj] sed kun ni”. Post paŭzo li aldonis: „ne elrevigu nin”. Jen la esenco de la mesaĝo de Schlein: for la malesperon, estas revo por la nuntempo kaj la baldaŭa estonteco; sufiĉas kunigi la movadojn, ĉar kiel komunumo ni atingos pli da rezultoj ol atingas individuoj.\n\nPro tio Elly Schlein gajnis la baloton kadre de la partia voĉdonado malfermita al ĉiuj italoj aĝaj 16 aŭ pli (alia novaĵo), kiu okazis ankaŭ rekte perrete. Ĝuste la Z-generacianoj kaj la eksterpatriuloj donis tiun kvanteton da voĉdonoj, kiu ebligis al ŝi gajni super la alia kandidato, Stefano Bonaccini: el la tempo de la kunrego de regiono Emilio-Romanjo, la roloj inversiĝis: Elly Schlein gvidas la partion kiel sekretariino, kaj ŝi petis al Bonaccini, kiu akceptis, iĝi la prezidanto de PD.\n\nBezonatas virino por gajni la venontan voĉdonadon, probable post kvar jaroj, kontraŭ Giorgia Meloni. Ili ambaŭ estas virinoj, sed ekstreme malsimilaj. Giorgia estas fiera patrino, Elly ne, kaj krome estas samseksemulino; Giorgia sin proklamas kristana, Elly venas de juda origino, sed citas la enciklikon Laudato si (Laŭdata estu) de papo Francisko, kiu estas la plej maldekstrema papo post la dua mondmilito; Giorgia parolas pri „itala nacio”, Elly pri „unuiĝo kaj komunumo”. Nun restas vidende, kio okazos en la venontaj monatoj, ĉar Elly Schlein volas renovigi partion kiu estas plenplena de homoj kiuj rezonas laŭ aliaj politikaj linioj kompare al ŝi kaj ne volas perdi siajn respektivajn povojn interne en PD. La vojo de Elly ege malfacilas, sed sendube, nun, en la itala politika panoramo aperas virina alternativo al virina ĉefministro. Tio estas bona signo pri la sanstato de demokratio en Italio.", "author": "Federico GOBBO", "categories": ["Aktuale", "OPINIO", "Postpandemia situacio"], "audio_links": null}
{"url": "https://www.monato.be/2023/013336.php?p", "title": "Nukleaj submarŝipoj varmigas la oceanon", "published": "2023-07-01 00:00:00", "content_text": "La 13an de marto 2023 la usona prezidanto Joe Biden, la aŭstralia ĉefministro Anthony Albanese kaj la brita ĉefministro Rishi Sunak anoncis en usona mararmea bazo San-Diego (Kalifornio) komunan planon ekipi Aŭstralion per modernaj nukleaj submarŝipoj kadre de la sekureca partnereco AUKUS 1 . Laŭ ilia komuna deklaro, Usono vendos al Aŭstralio komence de la 30aj jaroj de tiu ĉi jarcento tri submarŝipojn de tipo „Virginia”. Se necese, du pliaj submarŝipoj estos aĉeteblaj. La tri landoj planas ankaŭ kunlabore esplori kaj produkti novtipajn nukleajn submarŝipojn sur la bazo de teknologioj usonaj kaj britaj ekde 2040. Tiu ĉi plano tuj vekis grandan intereson ĉe mondaj amaskomunikiloj kaj diplomatoj.\n\nĈinio tuj esprimis fortan diplomatian oponon kontraŭ kunlaboro de la supremenciitaj landoj pri fondo de nova floto de nukleaj submarŝipoj. Laŭ la ĉina ministrejo pri eksterlandaj aferoj, ili ignoras zorgojn de la internacia komunumo, rompas la traktaton kontraŭ pliigo de atomarmiloj 2 kaj damaĝos regionajn pacon kaj stabilecon.\n\nKanbero certigis siajn regionajn partnerojn, ke la novaj aŭstraliaj submarŝipoj havos nuklean propulson, sed ili estos armitaj nur per konvenciaj armiloj. Ĝis nun nur ses landoj en la mondo posedas nukleajn submarŝipojn: kvin konstantaj membroj de la Sekureca Konsilio de Unuiĝintaj Nacioj (Britio, Ĉinio, Francio, Rusio, Usono) kaj Barato. Aŭstralio estos do la sepa.\n\nLaŭ politikologoj, la aŭstralian publikon konfrontas publika deklaro de ĝia registaro, ke la kontinento estas en danĝera kaj neantaŭvidebla zono de granda potencrivaleco. Ĉi tiu aŭstralia-brita-usona submarŝipa projekto estas sendube la plej ambicia projekto de la tri aliancanoj ekde la fino de la dua mondmilito.\n\nLa tuta submarŝipa projekto finiĝos laŭplane en 2055, kostos proksimume 400 miliardojn da aŭstraliaj dolaroj, kreos 20 000 novajn laborlokojn en Aŭstralio kaj kulminos per hejma produktado de modernaj nukleaj submarŝipoj.\n\nMilit-analizistoj opinias, ke la diversigo de submarŝipaj bazoj en la hind-pacifika regiono pliigos la funkcian kapablon de usonaj submarŝipoj. Aŭstralio pretas konstrui apartan submarŝipan bazon ĉe la urbo Port Kembla sur la orienta marbordo de sia teritorio. Ĉi tio havus strategian gravecon pro tio, ke nuntempe la usona submarŝipa floto en la Pacifika Oceano tre dependas de subtenaj instalaĵoj sur la insulo Gvamo en Oceanio.\n\nŜajnas, ke landoj en la hinda-pacifika regiono akceptas la AUKUS-grupon kiel novan politikan realecon. Tamen, oni povas supozi, ke iuj ŝtatoj iom post iom kliniĝos al AUKUS en la formo de ia partnereco aŭ porokaza kunlaboro. Tiusence estas tute eble, ke AUKUS povas ankaŭ disponigi novan kaj eble flekseblan manieron de nova strategia aranĝo en la hinda-pacifika regiono. Ĉiuokaze ekipado de Aŭstralio per modernaj nukleaj submarŝipoj ebligos al Kanbero ludi pli aktivan diplomatian rolon en la regiono kaj en monda diplomatio.\n\n(Re)legu ankaŭ la artikolon de Julius Hauser AUKUS: Ĉu kolektiva defendado aŭ provokado? , MONATO 2021/12, p. 6 ( /2021/013001.php ).", "author": "Julius HAUSER", "categories": ["Aktuale", "PACIFIKO", "El diplomatia vidpunkto"], "audio_links": null}
{"url": "https://www.monato.be/2023/013338.php?p", "title": "Projekto minita, pingveno savita", "published": "2023-07-01 00:00:00", "content_text": "Ĉilio estas minada lando, kaj minerala ekspluatado de kupro, fero kaj litio estas unu el la plej gravaj partoj de ĝia ekonomio. Pro tio, ofte minado konfliktas kun aliaj riĉaĵoj, ĉefe la medio kaj la endemiaj ekosistemoj.\n\nKutime, polemiko aperas, kiam novaj minad-projektoj estas anoncitaj. Homoj, kiuj pensas, ke ekonomia kreskado estas la plej grava celo de Ĉilio, ofte argumentas, ke aferoj kiel ekologio kaj indiĝenaj rajtoj estas malpli utilaj por ĉilianoj ol pli da mono kaj laboro. Sed tiuj homoj, kiuj estas kontraŭ novaj projektoj, pensas, ke la evoluo de Ĉilio ne povas dependi nur de minado de kupro kaj litio.\n\nLastjare, ĉilia kortumo nuligis litian minad-projekton en la dezerto Atacama, plejparte pro postuloj de indiĝenaj komunumoj. Kaj ĉi-jare, en januaro, alia projekto estis nuligita, ne pro kortumo, sed pro decido de la registaro de Gabriel Boric, kiu promesis haltigi la projekton dum sia prezidanta kampanjo.\n\nLa projekto nomiĝis Dominga kaj estis proponita de la korporacio Andes Iron , kiu planis investi 2,5 miliardojn da dolaroj. Estis antaŭviditaj du minejoj, kiuj produktus ĉiujare 12 milionojn da tunoj da koncentrita fero kaj 150 000 tunojn da kupro, kaj ankaŭ servaj haveno, sensaligejo kaj deponejo por la procezaj restaĵoj.\n\nEkde sia komenco Dominga estis polemika pro du kialoj: ligoj inter kompanio Andes Iron kaj politikistoj kiel la eksprezidanto Sebastián Piñera, kaj ebla damaĝo al la najbara Nacia Naturrezervejo Humbolta Pingveno.\n\nEstas rimarkinde, ke en la sama loko, kie oni planis starigi Dominga , estis aprobita en 2010 la projekto Barrancones , kiu antaŭvidis la konstruadon de termocentralo. Post la viglaj protestoj de ekologiistoj kaj komunumaj grupoj la tiama prezidanto Piñera, kiu estis kune kun sia familio akciulo de Andes Iron pere de mutualaj fondusoj, nuligis la planojn.\n\nLa ligoj – ekonomiaj, personaj ktp – kun kompanioj kiel Andes Iron ne estis la sola kaŭzo de polemikoj, kiuj karakterizis la karieron de la prezidanto Piñera. Li estis konsiderata unu el la respondeculoj de la krizo de Banco de Talca (1980), en kiu li oficis kiel ĝenerala administranto. Alia polemiko, Piñeragate , ekflamis en 1992 post kiam disvastiĝis sonregistraĵo, en kiu li strebis influi la demandojn de televida debato por malpliigi la prestiĝon de sia konkurantino Evelyn Matthei dum la prezidanta kampanjo.\n\nAliflanke, la rezervejo, kiu estus nur 30 kilometrojn for de la haveno kaj la sensaligejo, estas hejmo de la humbolta pingveno ( Spheniscus humboldti ) kaj multaj aliaj specioj. La rezervejo konsistas el tri insuloj Chañaral, Choros kaj Damas, kaj por viziti ilin oni devas veturi per ŝipo. Tiel, oni povas vidi bestojn kiel sud-amerikan marleonon ( Otaria flavescens ), botelnazan delfenon ( Tursiops truncatus ), maran lutron ( Lontra felina ), bluan balenon ( Balaenoptera musculus ) ktp. La rezervejo gravas kaj por turistoj kaj por sciencistoj, kiuj vizitas ĝin por vidi belajn bestojn aŭ por studi kiel protekti ilin.\n\nLa rezervejo estis fondita de la registaro de Ĉilio en 1990, kaj ekde sia komenco ĝi estas tre grava naturrezervejo por Ĉilio, kun unu el la plej grandaj populacioj de la humbolta pingveno en la mondo.\n\nEĉ se neniu kontestas la naturan gravecon de la rezervejo, la nuligo de la projekto kreis viglajn polemikojn. Iuj asertis, ke nun la ĉiliaj institucioj estas malpli kredindaj por eksterlandaj investantoj, ĉar la nuligo okazis per politika decido anstataŭ aplikado de reglamenta sistemo pri ekologio. Aliaj diris, ke la decido estas necesa por plenumi kampanjajn promesojn de Boric al ekologiismaj grupoj.\n\nEĉ la ambasadoro de Argentino en Ĉilio, Rafael Bielsa, parolis kontraŭ la decido, ĉar la projekto Dominga enhavis grandan havenon, kiun la internacia vojo Agua Negra uzus por komerco kun Argentino. Li diris: „kvin specioj de bestoj vekiĝis hodiaŭ saltante feliĉe, ĉar ili ne malaperos.”\n\nLa ministrejo pri eksterlandaj rilatoj volis respondi al la ambasadoro, sed poste disvastiĝis sonregistrado de kunveno, en kiu la ministrino Antonia Urrejola kaj aliaj partoprenantoj parolis neformale kaj kun insultoj pri la afero. Tio kreis skandalon, kaj rezulte la ministrino eksiĝis.\n\nPost la nuligo de la projekto Dominga , Andes Iron decidis apelacii al medio-tribunaloj. Intertempe, la registaro de Boric anoncis subvenciadon de 600 miliardoj da pesoj por la regiono La Higuera , kiu do alimaniere ricevos investon en laboro kaj infrastrukturo.\n\nNun, oni povas konkludi nur, ke Ĉilio batalos en la estonteco inter du pozicioj, ekonomia evoluo per minada ekspluatado kaj protekto de la medio per leĝa reguligo kaj politikaj decidoj. La nuligo de Dominga estas venko de la media protektado super la ekonomia evoluo de la zono. Ĉilio estas minada lando, sed la mondo esperas, ke ĝi povas samtempe esti ankaŭ ekologia lando.\n\n(Re)legu ankaŭ la artikolon de Leonardo Araya Imposta reformo kaj minado en Ĉilio ( MONATO 2022/10, p. 10 ).", "author": "Leonardo ARAYA", "categories": ["Aktuale", "ĈILIO", "Politiko"], "audio_links": null}
{"url": "https://www.monato.be/2023/013339.php?p", "title": "Geografie proksimaj, socie malproksimaj", "published": "2023-07-01 00:00:00", "content_text": "Belgio estas nur 30 000 kvadratkilometrojn granda. La plej longa distanco inter du kontraŭaj limoj estas 280 kilometroj. Administre tiu malgranda ŝtato havas kompleksan strukturon: ĝi dividiĝas en tri regionojn (flandra, valona, brusela ĉefurba) kaj tri komunumojn (flandra, franca, germana). Tie loĝas 11,5 milionoj da homoj: en Flandrio 6,7 en Valonio 3,6 kaj en Bruselo 1 1,2. Flandrio plej dense loĝatas: sur 40 % de la landa teritorio loĝas 60 % de la loĝantaro.\n\nEvidente la kontaktoj inter la regionoj estas intensaj. Precipe dum la pandemiaj jaroj multaj flandroj remalkovris la ĉarmon de feriado en Valonio, kie triono de la surfaco estas arbara. Kaj multaj bruselanoj kaj valonoj ŝatas restadon ĉe la flandra marbordo. Multaj flandroj rememoras siajn lernejajn ekskursojn al turismaj vidindaĵoj en Valonio kiel la kavernoj de Han, la citadelo de Dinant ktp, dum valonaj infanoj amase vizitadas la urbojn Bruĝo, Gento, Antverpeno kaj aliajn. La uzo de tri oficialaj lingvoj ĝenerale ne malhelpas la oftajn amikajn rilatojn.\n\nLa diverseco tamen montriĝas, kiam oni rigardas kelkajn nombrojn: La mezuma laŭkapa enspezo estas po 21 000 eŭroj en Flandrio, 18 500 en Valonio kaj 15 500 en Bruselo. En Belgio 71,9 % de la loĝantoj havas pagatan laborpostenon. Tiu procentaĵo estas 76,7 en Flandrio, 65,7 en Valonio kaj 65,2 en Bruselo. Sama breĉo videblas rilate senlaborulojn: 3,2 % en Flandrio, 8,4 % en Valonio kaj 11,5 % en Bruselo. La diferenco rimarkeblas ankaŭ, se ni komparas la elcenton de studentoj, kiuj forlasas la lernejon sen iu ajn diplomo: Flandrio 4,9; Valonio 8,6 kaj Bruselo 7,4.\n\nEvidentas, ke multflanke Flandrio estas pli prospera. Nu, tiaj diferencoj videblas en multaj landoj. Aliflanke oni povus atendi en tiel malgranda, dense loĝata lando sen naturaj limoj, ke tiuj regionoj influas kaj inspiras unu la alian, kaj ke la diferencoj malgrandiĝas. Sed ili restas.\n\nEn la 19a jarcento Valonio estis ĉe la pinto de rapida industriiĝo. Pro la kombino de fererco en la grundo kaj karbominejoj ŝtalproduktejoj floris. Ĝuste pro tiuj industriaj entreprenoj kun vivdanĝeraj laborcirkonstancoj tie ankaŭ unue ekestis sindikataj agadoj. Ĝis nun la Socialisma Partio (en la franca Parti Socialiste – PS) delonge estis kaj restas la plej granda partio en Valonio. La politikistoj emfazas la rajtojn de la dungitaro je financa subteno. Kiam okazas sociaj konfliktoj en Belgio oni rimarkas pli grandan emon por striki en Valonio kaj ankaŭ pli grandan partoprenantaron.\n\nEn la 20a jarcento, kiam la valonaj karbominejoj elĉerpiĝis kaj la valona industrio forte regresis, la ekonomiaj ebloj en Flandrio rapide kreskis, interalie pro la disvolviĝo de la havenoj, pro ilia centra pozicio en Eŭropo kaj la disponeblo de laborfortoj malpli multekostaj, kun junuloj, kiuj vidis eblojn por novaj iniciatoj. Aŭdeblas aro da rakontoj pri flandroj, kiuj komencis kiel loka fakulo aŭ komercisto en la prospera periodo post la dua mondmilito kaj nun gvidas entreprenon kun centoj da dungitoj.\n\nLaŭ la plej aktuala opinisondado fine de marto 2023 la maldekstrema PS akirus 25,5 % de la voĉoj, sed ĝi ricevas fortan konkurencon de la ekstrem-maldekstrema Laborpartio de Belgio (en la franca: Parti du Travail de Belgique – PTB) kun 17,6 %. Post kiam ĉiuj belgaj politikaj partioj dividiĝis en sendependajn unuojn laŭ la regionoj, PTB/PVDA (Laborpartio, en la nederlanda: Partij van de Arbeid ) restas la sola unueca belga partio, kaj se oni sumigas la rezultojn de ties du aloj (17,6% + 8%), tio egalas al la rezulto de PS.\n\nNun montriĝas politika anomalio: laŭ la jam menciita aktuala sondado la du plej grandaj partioj en Flandrio estas la dekstra Nov-Flandra Alianco (en la nederlanda: Nieuw-Vlaamse Alliantie – N-VA) kaj la ekstrem-dekstra Flandra Intereso (en la nederlanda: Vlaams Belang – VB), kiuj akirus 21,6 % kaj 25 % 2 de la voĉoj.\n\nŜajnas al politikologoj, ke Valonio estas viktimo de sia historio: la fortaj sindikatoj kun longa tradicio fokusiĝas al maksimuma protekto de la rajtoj de la dungitoj. En la praktiko la nuntempaj entreprenoj postulas pli da adaptiĝemo, fleksiĝemo. Valonaj sindikat-gvidantoj malfacile sukcesas akcepti tion, kaj tiel la maldekstraj partioj fariĝas konservemaj, dum flandroj pli facile vidas kaj akceptas novajn ŝancojn, kaj iĝas progresemaj.\n\nParenteze, pri la sukcesoj de la ekstremismemaj partioj, tiuj politikologoj argumentas ankaŭ, ke ili ne grupigas amason da homoj, kiuj volas revolucian neniigon de la belga ŝtato en la norda aŭ transiron al komunisma ŝtatformo en la suda landoparto, sed ke ili precipe servas kiel kolektujoj de malkontentuloj, ĉar la fido je politikistoj, post malkovroj de multaj skandaloj en la pasintaj jardekoj, ege malkreskas.\n\nEn la momento, kiam tiu ĉi teksto estas verkata, regas granda konflikto ĉe la entrepreno Delhaize , kiu vendas nutraĵojn en serio da grandaj vendejoj, sed ankaŭ pere de memstaraj filioj. Tiuj filioj faras kontrakton kun la entrepreno, konservas la entreprenan nomon kaj distribuas ĝiajn varojn, sed memstare organizas sian komercon.\n\nLa posedantoj de Delhaize konstatis, ke iliaj propraj vendejoj perdas klientojn, kaj spertas malprofiton, dum la memstaraj filioj ja prosperas. Ili do decidis vendi ĉiujn siajn proprajn vendejojn. La 17 000 dungitoj de Delhaize timas perdi siajn kontraktajn avantaĝojn post la vendo de tiuj vendejoj kaj strikadas. Kiel ofte la strikoj en valonaj unuoj estas ĝeneralaj, dum en Flandrio la plimulto de la vendejoj tamen daŭre funkcias. Denove Valonio montras tiun reflekson por solidare agadi kontraŭ la granda kapitalista konzerno, dum en Flandrio iuj reagas: ju pli da memstaraj vendejoj, des pli da ebloj por lokaj homoj por mem organizi sian komercon kaj tiel plifortigi la rilatojn kun siaj klientoj.\n\nBelgio estas do malgranda lando kun tri lingvogrupoj, kie individuoj amike interrilatas, sed politike spertas grandajn distancojn, kiuj tendencas eĉ pliakriĝi.\n\n(Re)legu ankaŭ la artikolon de Ivo Durwael Ĉu Belgio pluekzistos? ( MONATO 2022/08-09, p. 30 ).", "author": "Ivo DURWAEL", "categories": ["Aktuale", "BELGIO", "Politiko"], "audio_links": null}
{"url": "https://www.monato.be/2023/013345.php?p", "title": "Granda kelta trezoro", "published": "2023-07-01 00:00:00", "content_text": "La 12an de junio 1771 norde de la vilaĝo Podmokly [pódmokli], je 60 km okcidente de Prago (Ĉeĥio 1 ), kamparano Jan Koch [koĥ], falĉis herbejon ĉe la samnoma rivereto. Tie li ekvidis multajn „flavajn butonojn kun stranga desegnaĵo”. Koch pensis, ke li trovis latunajn butonojn. Li metis ilin en sian poŝon kaj portis hejmen al la infanoj por ludo. Preterpasanta vendisto aĉetis la butonojn de la infanoj – unu peco kontraŭ unu krejcero, valoro hodiaŭ pli-malpli unu eŭro. La trovo ne restis sekreto. Multaj vilaĝanoj kuris al la rivereto kaj elfosis pliajn „butonojn”, kiuj fakte estis valoraj keltaj oraj moneroj.\n\nPrinco Karl Egon la Unua de Fürstenberg eksciis pri la trovaĵo kaj ordonis konfiski ĉion. Entute oni transdonis 4200 monerojn. La restaĵo de la kaldrono, en kiu estis la moneroj, iĝis parto de kolekto en kastelo Křivoklát [kŝívoklat].\n\nPro sia unikeco ĝi estas unu el la plej gravaj arkeologiaj trovaĵoj. La kastela kolekto posedas kelkajn „ĉielarkajn” pelvetformajn monerojn el la trezoro de Podmokly. Ĉirkaŭ dudek samtipaj oraj moneroj troviĝas en la deponejo de la Nacia Muzeo en Prago. Tamen ne certas, ĉu ĉiuj devenas de la monera trezoro de 1771. Ankaŭ aliaj specimenoj estas listigitaj en pluraj muzeaj kolektoj ekster Ĉeĥio.\n\nKia estis la situacio en 1771 laŭ tiamaj leĝoj pri distribuo de la malkovrita trezoro? Tiam unu triono de la trezoro apartenis al la ŝtato, dua triono al la terposedanto, kaj nur la tria triono apartenis al la trovanto. En la 18a jarcento unu triono de la trezoro de Podmokly ebligis komfortan vivon dum multaj jaroj. Sed la kalkulo en tiu okazo funkciis alimaniere. Imperiestrino Maria Theresia cedis sian trionon de la trezoro al Karl Egon la Unua de Fürstenberg. Fine la tuta trezoro falis en la manojn de la princo.\n\nLa cirkonstancoj fine de la 18a jarcento malhelpis la konservadon de trezoro en ĝia origina formo. De la kaldrono, en kiu estis la moneroj, konserviĝis nur la supra parto. La elfositan trezoron – ĝi restis dum 2000 jaroj en la tero – preskaŭ tute oni transportis en la pragan monerpregejon. La oro origine devenas de la antikvaj keltaj loĝantoj en Bohemio en la 3a aŭ 2a jarcento antaŭ nia erao. Post fandado en la 18a jarcento oni pregis novajn orajn monerojn.\n\nLaŭ peto de princo Fürstenberg la germana imperiestrino Maria Theresia permesis al li pregi en 1772 orajn dukatojn kun sia portreto. Do la princo kreis al si oran monumenton en la formo de siaj propraj moneroj el la famekonata ora trezoro de kelta civilizo! Malgrandan nombron de keltaj moneroj oni veturigis al kastelo Donaueschingen por pliriĉigi la princan kolekton. Kelkajn pliajn monerojn la princo donacis aŭ vendis al diversaj monkolektoj, al kolektantoj aŭ interŝanĝis ilin kontraŭ aliaj moneroj.\n\nPetu pli detalajn informojn ĉe la aŭtoroj: esperanto@chello.at", "author": "Renate kaj Walter KLAG", "categories": ["Aktuale", "MONEROJ", "Hobio"], "audio_links": null}
{"url": "https://www.monato.be/2023/013347.php?p", "title": "Giganta arkeo de Noa", "published": "2023-07-01 00:00:00", "content_text": "Kanto de Gilgameŝ 1 (recenzo pri la traduko farita de Stéphane Brault legeblas en MONATO 2022/05, p. 21 ) konsistas el nur 51 paĝoj el granda antikva sumera epopeo skribita en kojno-formaj literoj sur argilaj tabuletoj. La granda avantaĝo de tiu sistemo de registrado estas, ke ĝi povas resti preskaŭ eterne sub la varma suno kaj seka klimato de Mezopotamio. Tamen, granda malavantaĝo estas, ke argilaj tabuletoj estas facile rompeblaj, do la hodiaŭ disponebla teksto konsistas parte el granda aro da fragmentoj. Multo de la teksto estas perdita.\n\nLaŭ sciencistoj Kanto de Gilgameŝ estas verkita 3000 jarojn a.K. (kaj supozeble ĝi ekzistis en buŝa formo antaŭ la skriba) do longe antaŭ la kompilado de Iliado, Odiseado aŭ la Biblio. La ne-biblia datado de la mondo ne estas akceptata de homoj, kiuj laŭlitere interpretas la Biblion. Sendube tiaj personoj neniam kapablus kredi, ke la antikvega teksto Kanto de Gilgameŝ enhavas rakonton pri la monda diluvo, kies ĉefrolulo ĉi-okaze estas viro nomita Uta-Napiŝti, ne Noa. Plie, moderna eldono de la sumera epopeo enhavas rakonton pri Sargono, la infano kaŝita en korbo kaj lanĉita sur la akvon de rivero – verdire la sama biblia rakonto pri la infano Moseo.\n\nInter la legantoj de la Biblio estas diversaj opinioj pri ĝia ĝusta interpretado. Hodiaŭ multaj homoj, precipe en Usono, nomas sin „kreistoj”, kaj ili firme kredas, ke ĉio aperanta en la Biblio estas laŭvorte kaj historie aŭtenta kaj estas diktita de Dio mem al homoj inspiritaj. Ili plie kredas, ke la aĝo de la universo ne estas pli granda ol kelkaj jarmiloj, kaj ili akceptas nek la teoriojn de Darvino pri la origino de la specioj, nek la lastajn malkovrojn en la astronomia kampo. Do por ili scienco kaj religio ne kongruas.\n\nAntaŭ kelkaj jaroj la usona gazetaro raportis, ke Ken Ham, kreisto el Aŭstralio, ambicie decidis konstruigi en la usona ŝtato Kentukio enorman reproduktaĵon de la arkeo de Noa, laŭ la ekzaktaj dimensioj indikitaj en la biblia teksto: 155 metrojn longa, 85 metrojn larĝa kaj 16 metrojn alta. Post kelkaj burokrataj malfacilaĵoj pro la oficiala apartiĝo inter religio kaj ŝtato – laŭ la federacia usona leĝo – Ken Ham ricevis la permeson realigi sian gigantan projekton. Kompreneble la registaroj de Kentukio kaj la urbo Williamstown, kie situas la arkeo, ekkonsciis pri la turismaj ebloj de la projekto.\n\nLa giganta arkeo nun fiere staras en Williamstown kaj estas malfermita al la publiko, kaj ĝi ne povas ne imponi al ĉiu, kiu vidas ĝin. Ĝi estas parto de la ekspozicio nomata Ark Encounter (arkea renkonto), kiu konsistas el ŝipsimila arkeo, temoparko, ekspozicio, menaĝerio kaj centro – kun vasta restoracio – por vizitantoj.\n\nLa celo de Ken Ham estas disvastigi sciojn pri la dia kreaĵo, la aĝo de la universo kaj la samtempa kunekzisto de homoj kaj dinosaŭroj. Per ĉi tiu iniciato Ham esperas pruvi la pravecon de la Biblio kaj la malpravecon de Darvino.\n\nKen Ham (kurioze, Ham estas la nomo de unu el la tri filoj de Noa en la biblia rakonto) diras, ke estas sufiĉa spaco en lia arkeo por la homoj menciitaj en la biblia rakonto (Noa kaj lia familio) kaj por du el ĉiu specio de bestoj ekzistantaj en la mondo.\n\nEne de la arkeo estas enormaj dinosaŭroj kaj aliaj bestoj artefaritaj. Ĝi ne enhavas vivajn bestojn, sed tiajn oni povas vidi en la ekstera bestejo. La ideo, ke homoj kaj prahistoriaj bestoj povis samtempe troviĝi sur la tero, estas facile akceptata de la kreistoj.\n\nLa turismejo Ark Encounter estis malfermita al la publiko la 7an de julio 2016. Laŭraporte, ekde tiam milionoj da personoj vizitis la lokon. Certe la tuta ĉirkaŭaĵo profitis de la turismo kreata de la vizitantoj. Tio okazis malgraŭ la obĵetoj de scienculoj kaj ateistoj, kiuj konsideras la ideojn de Ham pseŭdoscienco.\n\nIntertempe ni supozas, ke la asiriologoj, kiuj certe ne interesiĝas pri giganta arkeo en Kentukio, vivas en la espero, ke pliaj fragmentoj de Kanto de Gilgameŝ iam estos trovitaj kaj tradukitaj el la kojno-forma skribo.\n\nKurioze, unu el tiuj asiriologoj engaĝiĝintaj en la studadon de Kanto de Gilgameŝ nomiĝas Stefan Maul, sed li ne estas la sama Stefan Maul fondinto de ĉi tiu magazino!", "author": "Garbhan MACAOIDH", "categories": ["Aktuale", "ARTAĴOJ", "Moderna vivo"], "audio_links": null}
{"url": "https://www.monato.be/2023/013348.php?p", "title": "Kvar monatojn en Atlantiko", "published": "2023-07-01 00:00:00", "content_text": "La 28-jaraĝa litovo Aurimas Valujavičius dum 121 tagoj remboate transpasis Atlantikon de Eŭropo al Norda Ameriko kaj fariĝis la tria persono en la mondo, kiu sukcesis pri tia vojaĝo.\n\nLa junulo ekiris per la unupersona boato Lituanica de la hispana havenurbo Ayamonte la 26an de decembro 2022, kaj la 25an de aprilo 2023 li atingis havenon ĉe Coral Gables apud Miamo. La vojaĝo postulis pli ol 2-jarajn preparlaborojn.\n\nA. Valujavičius akiris la remboaton de la brito Jasmine Harrison, kiu en 2021 fariĝis la plej juna virino en la mondo, kiu reme transiris Atlantikon, kaj tiel atingis Guinness-rekordon. „Transiri Atlantikon sole en boato funkcianta nur per homa forto estas unu el la plej grandaj psikologiaj kaj fizikaj defioj, kiujn homo povas prezenti al si. La ideo venki ĝin aperis antaŭ du jaroj, kiam mi kajakis sur Danubo. Ekde tiam mi komencis prepariĝi: mi aĉetis remboaton kun ĉiuj necesaj ekipaĵoj, zorgis pri ĝia transportado al Litovio, registrigo kaj preparado por funkciado.”\n\nAntaŭ la ekiro A. Valujavičius esperis superi la mondan rekordon pri remado trans Atlantikon (111 tagoj), sed malfavoraj ventoj malhelpis lin.\n\nLa 28-jarulo estas vera ekstremulo. Lia remvojaĝo tra Atlantiko jam estas la deka vojaĝdefio en lia vivo. Antaŭe li biciklis tra Skandinavio, Namibio, Indonezio, vojaĝis al Slovakio, kajakis sur Nemunas kaj Danubo kaj surgrimpis 16 el la plej aktivaj vulkanoj sur la tero. En 2019 Aurimas gajnis la premion Litova Kolumbo (vojaĝanto de la jaro), kaj en 2020 li starigis novan nacian rekordon: li fariĝis la litovo, kiu trairis la plej longan distancon per kajako. „Ĉiu povas atingi siajn revojn”, diras la juna litovo el la urbo Kaunas.\n\nSian 121-tagan 8000-kilometran vojaĝon la juna viro dediĉis al la 90a datreveno de la transatlantika flugo, kiun per la modesta aviadilo „Lituanica” penis realigi du litovaj pilotoj, Steponas Darius kaj Stasys Girėnas.", "author": "LAST", "categories": ["Aktuale", "MARVOJAĜOJ", "Moderna vivo"], "audio_links": null}
{"url": "https://www.monato.be/2023/013349.php?p", "title": "Juĝi buĉadon de civiluloj en milito", "published": "2023-07-01 00:00:00", "content_text": "Korea tribunalo decidis por la unua fojo, ke la korea registaro respondecas pri la buĉado de vjetnamaj civiluloj fare de koreaj soldatoj en la vjetnama milito (1960-1975) 1 .\n\nLa 7an de februaro ĉi-jare la instanco pri civilaj aferoj verdiktis, ke Korea Respubliko, la akuzito, donu al la akuzinto monsumon de 30 milionoj kaj 100 ŭonoj (ĉ. 22 200 eŭroj) kiel kompenson. La proceson iniciatis en aprilo 2020 Nguyen Thitan, 63-jara vjetnamino, kiu postvivis la buĉadon.\n\nLaŭ la atesto de Nguyen Thitan, en februaro 1968 trupo da koreaj marsoldatoj atakis ŝian vilaĝon en la provinco Quang Nam kaj mortigis 74 homojn. Ŝi asertis, ke la soldatoj pafadis al ŝiaj familianoj, kiuj kaŝe estis en la ŝirmejo de sia domo. Ŝi, tiam okjara, kaj la plej aĝa frato postvivis, sed la aliaj kvin familianoj estis mortpafitaj. Ŝi mem estis vundita per kuglo ĉe sia flanko. Ŝi atestis ankaŭ, ke ŝia patrino estis devigita kuniĝi kun aliaj vilaĝanoj en lokon, kie ili estis amasbuĉitaj.\n\nLa korea registaro konteste argumentis, ke estas malfacile pruvi la damaĝon nur surbaze de nekonfirmitaj raportoj de amaskomunikiloj kaj asertoj de viktimoj. Ĝi aldonis, ke laŭ la interkonsento inter Vjetnamio kaj Koreio vjetnamoj ne rajtas submeti civilan proceson al korea instanco. Ĝi argumentis ankaŭ, ke la operaco estis justa, se konsideri la karakteron de la vjetnama milito, en kiu oftis gerilaj konfliktoj. Cetere ĝi insistis, ke la proceso estas ne-valida, ĉar la incidento okazis antaŭ 52 jaroj, kaj la templimo de kvin jaroj por iniciati proceson jam pasis.\n\nLa tribunalo tamen agnoskis la fakton, ke la soldatoj eniris la domon de la akuzintino kaj pafadis al ŝia familio, kio estas eksplicite kontraŭleĝa agado. Ĝi ankaŭ konsideris la proceson laŭleĝe ebla surbaze de ŝtata kompensado. Krome ĝi malakceptis la pretendon pri ne plu valida proceso pro tio, ke la korea registaro ne klopodis determini la damaĝon spite la evidentecon pri milita operaco, kaj tial la templimo por procesi estas sensignifa.\n\nLa akuzintino, atendante la rezulton en sia lando, diris al siaj proparolantoj en Koreio, ke ŝi ekzaltiĝis aŭdinte la novaĵon, kaj ke la verdikto konsolos la spiriton de la viktimoj. Ŝi ankaŭ esprimis dankon al la juĝistaro kaj koreaj civitanoj.\n\nEn la jaro 2019 reprezentantoj de 103 civilaj viktimoj el 17 vjetnamaj vilaĝoj vizitis Koreion kaj submetis peticion al la korea registaro postulante, ke ĝi agnosku sian respondecon kaj pardonpetu al la viktimoj. Sed tiam la ministrejo pri nacia defendo rifuzis la postulon argumentante, ke estas konstatita neniu buĉado de civiluloj fare de koreaj soldatoj en la vjetnama milito.\n\nAdvokatoj de la proceso opinias, ke per la verdikto la koreaj juĝaj aŭtoritatoj oficiale pardonpetis kaj konsolis la viktimojn, kaj aldonis, ke estas signifoplena la agnosko pri respondeco de la korea registaro pri la buĉado de civiluloj, kontraste al la ideo pri krima konduto de unuopaj soldatoj en la pasinteco.\n\nAliflanke fakuloj pri internacia juro komentis, ke ĝi estas neordinara verdikto aprobita de la tribunalo de alia lando, male al traktatoj aŭ interkonsentoj inter landoj por kompensi militan damaĝon. Veteranaj soldatoj forte protestis kun ĉagreno, ke la verdikto estas insulto al pli ol 300 000 koreaj soldatoj, kiuj oferis sian junecon riskante siajn vivojn en la vjetnama milito por kontribui al la monda paco.\n\nLa korea registaro apelaciis al la supera tribunalo kiel antaŭvidite. La ministrejo pri nacia defendo diris, ke ĝi fidele partoprenos la estontan proceson konsultinte koncernatajn instancojn, tiel ke justa verdikto bazita sur la vero estu eldirita.\n\nLa unua reago de la vjetnama registaro pri la verdikto ŝajnis formala kaj principa. La vjetnama ministrejo pri eksteraj rilatoj diris, ke Vjetnamio respektas la verdikton, kiu protektas la leĝajn rajtojn de ĝia popolo, kaj volas kunlabori kun la korea registaro por forigi la sekvojn de la milito rigardante al la estonteco kaj flankenlasante la pasintecon. Sed post kiam la apelacio estis submetita, la vjetnama registaro esprimis fortan bedaŭron postulante praktikajn kaj efektivajn agojn de la korea registaro por forigi la damaĝon kaŭzitan de la milito kaj aldonis, ke la pozicio de Vjetnamio estas rigardi al la estonteco, tamen tio ne signifas, ke oni povas nei la historiajn faktojn.", "author": "CHO Sung Ho", "categories": ["Aktuale", "KOREIO-VJETNAMIO", "Moderna vivo"], "audio_links": null}
{"url": "https://www.monato.be/2023/013350.php?p", "title": "La plej malnova libro presita per metaltipoj", "published": "2023-07-01 00:00:00", "content_text": "La plej malnova ekzistanta libro presita per moveblaj metaltipoj estas elmontrita al publiko post duonjarcenta dormado en konservejo. La 11an de aprilo ĉi-jare (ĝis la 16a de julio) la Nacia Biblioteko de Francio ekprezentis kadre de la ekspozicio „Presado! Eŭropo de Gutenberg” la libron Jikji [ĝikĝi] Simche Yojeol, mallonge Jikji , kiun oni presis metaltipe en Koreio en 1377. Ĝia presiĝo antaŭiris je 78 jaroj tiun de la gutenberga 42-linia Biblio. 1\n\nJikji estas sankta libro verkita de la budhisma monaĥo Baegun (1298–1374) en 1372 fine de la periodo de la Dinastio Goryeo (918–1392). Ĝi konsistas el du volumoj kun 12 304 literoj kaj enhavas citaĵojn de Ŝakjamunio kaj 138 grandaj budhismaj monaĥoj. Tri jarojn post la forpaso de la monaĥo Baegun liaj du disĉiploj, Seokchan kaj Daljam, presis la libron kun helpo de la monaĥino Myodeok en la templo Heungdeoksa.\n\nEstas supozate, ke Jikji estis presita originale en pluraj ekzempleroj, sed nun restas neniu ajn ekzemplero de la unua volumo kaj nur unu ekzemplero de la dua 2 . Ĉi tiu estis enmanigita al Victor Collin de Plancy (1853–1922), franca diplomato en Koreio, fine de la 19a jarcento kaj kunportita al Francio kun aliaj libroj kolektitaj en Koreio, Japanio kaj Ĉinio. En 1911 la libro vendiĝis per aŭkcio al la antikvaĵisto Henri Vever (1854–1943), kaj en 1952, laŭ lia testamento, ĝi estis donacita al la Nacia Biblioteko de Francio.\n\nEn Koreio delonge regis miskompreno, ke Jikji preterlasita ne estas konata al scienculoj, ĝis la korea bibliografo Bak Byeongseon (1923–2011) remalkovris ĝin en 1972, sed tio montriĝis ne vera 3 . Kiam Collin de Plancy transportis la libron en Francion, li jam perceptis ĝian historian valoron kiel la plej malnova libro metalpresita kaj notis tion sur ĝiaj kovrilo kaj interna paĝo. Sub lia egido ĝi ankaŭ prezentiĝis tia ĉe la Universala Ekspozicio de Parizo en 1900 kaj enlistiĝis same en la Korea Bibliografio verkita de Maurice Courant (1865–1935) en 1901.\n\nPreteratentinte ĝian valoron, la estro de la Nacia Biblioteko de Francio vizitis Vever tri fojojn post kiam Jikji vendiĝis al la antikvaĵisto, kaj petis lin vendi aŭ donaci ĝin al la biblioteko, sed Vever domaĝegis la libron kaj promesis transdoni nur post sia forpaso. Post akirado ĝi estis prizorgata kiel altvalora kolektaĵo de la biblioteko kaj ekspoziciata al publiko unuafoje okaze de la internacia jaro de la libro en 1972. Jikji aldoniĝis al la listo Monda Heredaĵo de Unesko en 2001.\n\nĈar Jikji estas granda kultura heredaĵo apartenanta al la korea popolo, oni deziras rehavigi ĝin al Koreio. Efektive la franca prezidento François Mitterrand siatempe promesis dum kunveno kun la korea prezidento Kim Young-sam trovi vojon redoni al Koreio antikvajn librojn inkluzive Jikji , sed tio ne realiĝis pro protestoj de francaj bibliotekistoj. La procedo elporti ilin eksterlanden estis aĉeto, ne rabo aŭ ŝtelo, tial nenio pravigas al Koreio postuli ilian redonon. 4\n\nEkspozicio de Jikji en Koreio estis provita plurfoje, tamen neniam sukcesis okazi, plej probable pro la zorgo pri konfiskado, kaj laŭ la Nacia Biblioteko de Francio nenio konstateblas ankaŭ pri la estonta eblo.", "author": "CHO Sung Ho", "categories": ["Aktuale", "EKSPOZICIO", "Historio"], "audio_links": null}
{"url": "https://www.monato.be/2023/013351.php?p", "title": "Novtipaj veturiloj plibonigos vivkvaliton kaj medion", "published": "2023-07-01 00:00:00", "content_text": "Sciencaj esploroj pri veturiloj ludas tre gravan rolon por la evoluo kaj la plibonigo de transportado. La konstruado de novecaj transportiloj, kiel ekzemple hibridaj kaj elektraj aŭtoj, klare dependas de la progreso en la teorioj de fiziko kaj inĝenierado. Ankaŭ la evoluo de kibernetiko kaj informadiko rimarkinde influas la realigon kaj la funkciigon de novecaj transportiloj, kiaj ekzemple aŭtomatigitaj veturiloj kaj flugrobotoj (droneoj).\n\nEble la plej grava celo kaj prioritato de transportoscienco estas redukti ĝis minimumo la risk-nivelon de vojaĝado. Ties taksado povas dependi de multaj faktoroj, inkluzive de regiono, vetero, kulturo kaj uzant-konduto, do la transportoscienco ne nur prias la kreadon de novaj veturiloj: ĝi fakte planas kaj organizas la transportadon mem. Studoj en la fakoj de ekonomio kaj sociologio povas helpi kompreni la necesojn kaj preferojn de personoj, planante tiamaniere kiel eble plej efikajn kaj sekurajn transportosistemojn, kapablajn plenumi la bezonojn de la hodiaŭa socio.\n\nNuntempe artefarita intelekto (AI) povas helpi plibonigi la konduton de uzantoj, ĉar modernaj sistemoj kapablas helpi ilin notinde eviti danĝerajn agojn. Praktikajn aplikadojn de AI ĉe sistemoj kiel droneoj aŭ aŭtomatigitaj veturiloj limigas nur homa imagpovo.\n\nLa aŭtoro ja kredas, ke la utiligo de forte aŭtomatigitaj sistemoj ne nepre estas malavantaĝa. La granda profito, kiun eble oni povos akiri rilate al sekureco, ĝenerale temas pri la eblo doni al tiuj, kiuj estas respondecaj pri la sistemo, multan liberecon por prizorgi gravajn aspektojn, precipe ĉar ili ne devos konstante mastrumi maŝinojn kaj procedojn, kiuj normale estas plenumataj per komputiloj. Kiel jam okazis en fervojistiko, kie ni kutime nun trovas nur unu lokomotiviston por ĉiu vagonaro, ankaŭ rilate al aviadiloj post kelkaj jaroj oni povos pensi pri aparta permeso por konduki ilin fare de unu sola piloto. Kompreneble, estos teraj retoj kun personaro preta alfronti specialajn eventojn, kiuj povas okazi en la aero. Post tio, ankaŭ tute aŭtomatigitaj flugoj estos eblaj, tiel ke la pasaĝeroj eniros verajn droneojn. Tio ĉi ne devas ŝajni tro aŭdaca, ĉar homoj ja alkutimiĝos al tiaj sistemoj iom post iom.\n\nGravan parton de la planado de transportaj sistemoj estas ankaŭ la elekto inter du tipoj de reto: t.n. „nabo kaj spokoj” kaj „punkto al punkto”. La elekto inter tiuj du sistemoj de transporto dependas de la specifaj kondiĉoj de la merkato, de la infrastrukturo kaj de la haveblaj transportaj servoj en difinita geografia areo.\n\nLa sistemo „nabo kaj spokoj” estas kutime preferata tiam, kiam ekzistas grandaj fluoj de trafiko inter iu granda transporta centro („nabo”) kaj multaj malgrandaj cellokoj („spokoj”). Ĝi ebligas atingi pli da cellokoj per malpli da rektaj kunligoj, kaj optimumigi la uzadon de transportiloj kaj servoj, reduktante la funkci-kostojn. Tamen, la pasaĝeroj devas fari interŝanĝon ĉe la nabo, tiel plilongigante la vojtempojn.\n\nLa sistemo „punkto al punkto”, aliflanke, estas kelkfoje elektata tie, kie ekzistas multaj cellokoj kun relative malgranda trafik-bezono. En tiu ĉi okazo, estas pli efike uzi pli malgrandajn veturilojn por rekte kunligi cellokojn sen bezono de kromaj haltoj. Tiu sistemo garantias pli mallongajn vojtempojn por la pasaĝeroj, sed povas esti malpli efika en la uzado de transportiloj kaj servoj.\n\nLa nombro de veturiloj necesaj por unu sistemo aŭ la alia dependas de la specifaj kondiĉoj de la merkato kaj de transportaj infrastrukturoj en difinita loko. Iel ajn, ĝenerale, la sistemo „nabo kaj spokoj” postulas malpli da maŝinoj por priservi la saman nombron de cellokoj kiel la alia sistemo, kvankam ĝi povas kuntreni pli longajn vojtempojn por la pasaĝeroj kaŭze de la aldonaj haltoj.\n\nLa zorgo pri medio kaj klimata ŝanĝiĝo postulas, ke transportado estu pli efika kaj malpli poluanta. Estas evidente, ke la sistemo „punkto al punkto” postulas pli da uzataj maŝinoj, kaj la ĉiam kreskanta uzo de la malaltkostaj aviadaj kompanioj, kiuj adoptas tiun ĉi tipon de sistemo, estas fakte damaĝa por la medio.\n\nOfte la plej malnovaj transportaj sistemoj estas tiuj, kiuj ankoraŭ hodiaŭ havas malplejan kolizion pri la medio. Evidente kaleŝoj kaj ĉevaloj estas nul-emisiaj veturiloj, sed ekzistas ankaŭ aliaj, kiuj povus reveni ĝisdatigite.\n\nEkzemple, du antikvaj transportiloj, kiuj tamen plu ekzistas, povus esti uzataj en la estonteco per taŭgaj teknologiaj evoluoj: okaze de ilia intensa uzado, oni havus avantaĝon danke al emisioj de gasoj proksimaj al nulo, do multe malpliaj ol iliaj siatempaj ekvivalentoj.\n\nUnu el tiuj transportiloj estas la t.n. akva funikularo. Ĝi estas speco de funikularo, kiu funkcias per gravito anstataŭ elektro. Ĉi tiaj funikularoj uzas akvon por movi la vagonojn supren kaj malsupren laŭ la reloj. Simple, cisterno plena je akvo sur la malsupreniranta vagono ebligas, per kablo kaj pulio, treni la suprenirantan vagonon, kiu estas pli malpeza pro tio, ke ĝia cisterno estas malplena. Plej multaj akvaj funikularoj estas konstruitaj sur montoj, montetoj aŭ altaj vojoj. Hodiaŭ, simplaj sekurecaj sistemoj povas kontroli la ĝustajn funkciojn kiel la movadon de la akvo, kion povas regi aŭtomataj valvoj kaj simple mastrumas la kondukanto. La uzado de hidraŭlika energio anstataŭ elektra energio ankaŭ reduktas la energikoston por movi la vagonojn. Estas multaj akvo-funikularoj ankoraŭ funkciantaj en la mondo, dum aliaj certe povos esti konstruataj. Iuj bone funkciantaj instalaĵoj troviĝas en Anglio kaj Portugalio. Ili ofte uzas akvon el la industriaj zonoj aŭ tiun de lokaj riveroj kaj torentoj.\n\nAlia transportilo, kiu venas el la pasinteco kaj ŝajnas havi estontecon, estas aerŝipo. Ni forgesu la malnovajn hidrogenajn aerostatojn, kiuj estis potencialaj eksplodaĵoj, sed oni konsideru, anstataŭe, la eblon uzi helion. Multaj projektoj pri transportaj aerŝipoj estas jam realigataj. Tiaj ĉi aviadiloj ebligas grandan ŝparon de malutilaj medio-elspezoj, kaj ilia pli intensa uzado povus konduki al redukto de la kosto de helio, kiu bedaŭrinde ankoraŭ estas alta. La granda avantaĝo de aerŝipo estas, ke flugante per la t.n. arkimeda puŝo ĝi bezonas tre malmulte da rimedoj por subteni sin: ĝiaj motoroj povas esti malgrandaj kaj malantaŭaj, precipe ĉar ili devas ebligi nur moviĝon, sed preskaŭ ne estas uzataj por levado en la aero. Dum helikopteroj devas havi motoron, kiu, krom trakcio provizas la levoforton (t.e. la aerodinamikan reagon, kiu havigas levadon) kaj aeroplanoj ankoraŭ bezonas iom da rapideco por levoforto, iliaj motoroj estas certe pli potencaj kaj poluantaj ol tiuj instaleblaj sur aerŝipoj.\n\nResume, la transporta scienco estas tre grava por la ekonomio kaj la industrio, samkiel por la vivstiloj de homoj. Transportado estas esenca por la moderna socio kaj ĝi estas konsiderata kiel kolono de la ekonomio. La progreso en la transporta scienco devas estontece helpi plibonigi pli kaj pli la vivstilojn de homoj kaj ankaŭ la median sanon.", "author": "Paolo OMODEI-ZORINI", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2023/013340.php?p", "title": "Ĉu toleremo progresas?", "published": "2023-08-01 00:00:00", "content_text": "Sauda Arabio estas islama absoluta monarkio, kie laŭleĝe iu ajn neislama kulto estas malpermesata kaj persekutata. Kleruloj de la hanbala jurskolo, la plej rigora el la kvar agnoskataj islamaj skoloj, asertis, ke eĉ ŝijaistoj kaj kredantoj de islamdevenaj religioj (kiel ahmadismo aŭ bahaismo) ne rajtas praktiki sian religion en la regno. Konvertito el islamo al iu ajn alia religio alfrontas mortpunon. Strikte malpermesata estas montrado de ĉiuj neislamaj religiaj simboloj. Kompreneble, ne ekzistas preĝejoj de aliaj religioj. Religia aŭtoritato, „la komitato por antaŭenigo de virto kaj antaŭevitado de malvirto”, aktive zorgas, ke aliaj kultoj ne aperu en la publika sfero. Nova generacio de regantoj tamen ŝajne gvidas la landon al ia toleremo.\n\nLa ŝtata religia politiko tuŝas milionojn da eksterlandanoj, kiuj venas al Sauda Arabio serĉante laboron. Oni taksas, ke triono el la 27 milionoj da saudaj loĝantoj estas enmigrintoj. La plimulto de la eksterlandaj laboristoj estas kristanoj, t.e. kredantoj de la katolika, ortodoksa, kopta aŭ diversaj protestantaj eklezioj, sed al Sauda Arabio venas ankaŭ hinduoj, budhanoj, sikoj ktp.\n\nEn la lando tamen estas indicoj pri rapida malstriktigo de la religia politiko kaj malpli radikala observado de la islamaj reguloj fare de la pli juna generacio de decidantoj en la reĝa familio. La sauda kulturministro, princo Badr bin Abdulla al-Saud (n. 1985) aĉetis en 2017 la pentraĵon „Savanto de la mondo” de Leonardo da Vinci. La aĉeto fariĝis tre fama pro la vendovaloro de 450 milionoj da dolaroj. Tio signifas, ke la Savanto de la mondo estas nuntempe la plej multekosta pentraĵo en la mondo. Estas rimarkinde, ke juna sauda ministro do akiris artaĵon, kiu portas ne nur altegan artan valoron, sed enhavas profundan kristanan signifon.\n\nLa sekva paŝo estis vere gravega. En majo 2018, dum oficiala vizito de la sauda kronprinco Muhammad bin Salman (n. 1985, ofte nomata „MBS”) en Egiptio, en amaskomunikiloj aperis lia foto kun la kopta papo Taŭadros la 2a, en la kaira kopta katedralo. Sur ĝi estis signifa detalo: la fono estis bildo de Jesuo. La saman jaron en decembro, la kopta episkopo Ava Markos alvenis al Riado por renkontiĝo kun Muhammad bin Abdul Karim, sekretario de la Islama Mondligo, kaj celebris la entute unuan kristanan diservon en Sauda Arabio. Kelkajn tagojn poste Riadon oficiale vizitis la papo Taŭadros la 2a mem, kiu ankaŭ gvidis koptan diservon por egiptaj elmigrintoj.\n\nLa procezo ne ĉesis. MBS permesis en 2022 ornami kristnaskajn arbojn per garnaĵoj, li ankaŭ sciigis, ke en Neom, la estonta super-moderna urbo, estas konstruotaj kristanaj preĝejoj.\n\nĈi-jare en januaro la episkopo Markos okazigis monatan paŝtistan viziton en Sauda Arabio. Koptaj diservoj okazis multfoje ne nur en Riado, sed ankaŭ en Ĝido kaj aliaj urboj kaj urbetoj. La plej grava kaj videbla okazaĵo estis la kristnaska diservo la 7an de januaro en Riado, kun 3000 ĉeestantaj kredantoj.\n\nVidante la progreson en la religia toleremo, oni povas esperi, ke la sekva paŝo estos sauda interparolado kun la Sankta Seĝo. Ekzistas antaŭekzemplo en la regiono – en februaro la sultanlando Omano establis diplomatiajn rilatojn kun Vatikano.", "author": "Maksat KUDAJBERGEN", "categories": ["Aktuale", "SAUDA ARABIO", "Politiko"], "audio_links": null}
{"url": "https://www.monato.be/2023/013341.php?p", "title": "Diplomatia miraklo sen daŭrigo", "published": "2023-08-01 00:00:00", "content_text": "La ĉefa politika temo de ĉiuj mondaj gazetoj estas la sensenca kaj sanga milito en Ukrainio, kaŭzita de rusa agreso. Ne mirinde do, ke pluraj aŭtoroj kaj ĵurnalistoj traktas nur tiun ĉi temon. En kirlo de tiuj aferoj oni iel forgesis, ke antaŭ 45 jaroj, la 17an de septembro 1978, estis subskribitaj pactraktatoj inter Egiptio kaj Israelo en la somera restadejo de la usonaj prezidantoj Camp David [kamp dejvid] (ŝtato Marilando), kiuj signifas historian ŝanĝon kaj malgrandan diplomatian miraklon en la politika situacio en Proksim-Oriento 1 . Jen mallonga persona pripenso kaj ekskurso pri ĉi tiu delikata temo.\n\n22 jarojn poste, en julio 2000, en Camp David okazis alia proksim-orienta paca pintkunveno, organizita de la usona prezidento Bill Clinton kun partopreno de la israela ĉefministro Ehud Barak kaj prezidanto de la Palestina Aŭtonomia Registaro, Jaser Arafat. Clinton volis daŭrigi en la tiel nomata genius loci („la bona kaj konfida etoso” de la loko) de Camp David kaj definitive solvi la israel-palestinan konflikton, kiun oni devas kompreni kiel nur parton, aŭ per aliaj vortoj, subaron de la tuta arab-juda konflikto.\n\nTamen, Barak kaj Arafat estis harditaj kaj necedemaj diplomatiaj intertraktantoj kaj ekstreme eminentaj politikaj personoj en siaj landoj. La pintkunveno, malgraŭ la enormaj klopodoj de Clinton, finiĝis sen interkonsento. Do, la dua diplomatia miraklo en Camp David ne okazis. Bedaŭrinde. Fine de la pintkunveno estis eldonita nur triflanka deklaro, kiu difinis la ĝeneralajn principojn por estontaj intertraktadoj inter Israelo kaj Palestino.\n\nLa israel–palestina konflikto estas unu el la plej longdaŭraj konfliktoj en la mondo, kaj ne ekestis kiel klasika produkto de la malvarma milito. Ĝi estas ekskluzive nacieca konflikto, konfrontiĝo inter du partioj, kiuj postulas la saman teritorion. Ambaŭ flankoj havas teritoriajn pretendojn en la regiono, kiujn oni pravigas per multaj politikaj, ekonomiaj, geografiaj, religiaj kaj kulturhistoriaj argumentoj. La ŝlosilaj disputaj temoj inkludas la statuson de Jerusalemo, palestinajn rifuĝintojn, israelajn setlejojn, sekurecon, landlimojn, distribuadon de akvoresursoj en la teritorio ktp.\n\nPor solvi armitajn konfliktojn per diplomatiaj rimedoj, la Ĝenerala Asembleo de Unuiĝintaj Nacioj (UN) per sia rezolucio 302 (de la 8a de decembro 1949) kreis la Agentejon de UN por Palestinaj Rifuĝintoj (angle United Nations Relief and Works Agency for Palestine Refugees in the Near East – UNRWA), kiu prizorgas socialajn servojn kaj urĝan helpon por palestinaj rifuĝintoj, kiuj loĝas en Jordanio, Libano, Sirio, Cisjordanio kaj la Gazaa Sektoro. La problemo pri palestinaj rifuĝintoj, kiu devis daŭri nur kelkajn jarojn, montriĝis esti plurgeneracia problemo.\n\nMalgraŭ la malsukcesa fino de la pacprocezo, mondaj potencoj daŭre serĉis pacajn solvojn inter Israelo kaj la arabaj landoj. Kvankam la diplomatia iniciato Vojmapo por Paco el 2003 finfine ne sukcesis, ĝi estis interesa el la vidpunkto, ke kvar gravaj kaj fortaj ludantoj de la monda politiko kunlaboris pri ĝi: ne nur Usono kaj UN, sed ankaŭ Rusio kaj Eŭropa Unio (EU).\n\nLa internacia komunumo klopodas solvi la konflikton en Proksim-Oriento, sed sen longtempa sukceso. La ĝisnunaj deklaroj de ĉefaj mondaj organizaĵoj postulas sindetenon kaj dialogon. UN, EU kaj Eŭropa Parlamento adoptis kaj adoptas rezoluciojn pri la politika situacio en Proksim-Oriento, alvokante al dialogo de ĉiuj flankoj. Sen sukceso. Tamen, la malalta efiko de la rezolucioj ne signifas, ke ili ne havas signifon. Iliaj tono kaj enhavo esprimas specifan sintenon de la internacia komunumo.\n\nMontriĝas ankaŭ, ke usona diplomatio estas pli efika en la israel-araba konflikto ol la diplomatio de UN aŭ aliaj gravaj landoj. La agadoj de UN konsistas el rezolucioj, kiujn Israelo ignoras en la plej multaj okazoj, kaj el pacmisioj 2 , kiuj ne kapablas malhelpi armitajn incidentojn aŭ konfliktojn.\n\nProksim-Oriento estas grava regiono por la mondo pro siaj energifontoj. Tio estas unu el la ĉefaj kialoj, kial diplomatia kaj politika evoluo en ĉi tiu regiono estas atente observataj de mondaj potencoj. Ĝi reflektas ilian engaĝiĝon kaj iom post iom fariĝis parta konfrontiĝo inter ili, kio donis al la sfero novajn politikan kaj diplomatian dimensiojn.\n\nLa ĉefa motivo de la tuta israel-araba konflikto estas la malemo de ambaŭ flankoj interkonsenti. Kun iu favora politika konstelacio de ambaŭ partioj, sed ankaŭ de la internacia sceno, tiu konflikto povus esti almenaŭ parte solvita.\n\nLa demandoj de la arab-israela konflikto, kiu (laŭ kelkaj politologoj kaj diplomatoj) iom post iom transformiĝis en nur israel-palestinan konflikton, influis ne nur mondan politikon kaj internaciajn rilatojn, sed ankaŭ ĝian ampleksan prezentadon en la mondaj amaskomunikiloj. Ne estas mirinde, ke diferencoj de opinioj polusigas la socion eĉ en la nuntempaj demokratiaj landoj. Tio estas ankaŭ unu el la multaj kialoj, kial nuntempe estas neeble atingi interkonsenton en la arab-israela konflikto. Do, nova diplomatia miraklo kaj alveno de paco estas en nevideblo. Bedaŭrinde.", "author": "Julius HAUSER", "categories": ["Aktuale", "PROKSIM-ORIENTO", "El diplomatia vidpunkto"], "audio_links": null}
{"url": "https://www.monato.be/2023/013342.php?p", "title": "La vendisto de feliĉo", "published": "2023-08-01 00:00:00", "content_text": "En la urba bazaro, ĝuste tie, kie estas la lastaj vendotabloj, troviĝis eta vendejo, en kiu maljunulo vendis feliĉon. Mi miris, kiel eblas vendi feliĉon kaj kiuj aĉetas feliĉon, tamen antaŭ la vendejo ĉiam atendis multaj homoj. Ja, iuj vere bezonas feliĉon.\n\nIam mi decidis eniri la etan vendejon kaj kompreni, kiel la maljunulo vendas feliĉon. Kompreneble mi bone sciis, ke ne eblas vendi aŭ aĉeti feliĉon, tamen mi estis ege scivola.\n\nKiam mi ekstaris antaŭ la vendejo, estis tagmeze kaj feliĉe ĉi tie ne estis aliaj homoj. Enirante la vendejon, mi iom miris. Mi supozis, ke ĝi estas malluma, mallarĝa, sed okazis, ke la vendejo estas vasta, pura, kaj la suno lumigas ĝin. Ĉe la granda fenestro pendis blankaj kurtenoj, en la mezo de la ejo staris ronda tablo kaj kelkaj seĝoj. Sur la muro, kontraŭ la pordo, estis bildo – montara pejzaĝo: arbaro kaj lago kun helblua kristala akvo. En la ejo sonis muziko. Ŝajnis al mi, ke neniu estas ĉi tie, sed aŭdiĝis mola voĉo:\n\n–Bonan tagon, sinjoro, bonvolu. Mi ĉirkaŭrigardis kaj rimarkis, ke en la angulo, proksime al la fenestro, staras maljunulo.\n\n–Bonan tagon – salutis mi lin. – Mi venis por vidi kiel ... – provis mi klarigi, sed la maljunulo interrompis min:\n\n–Kiel mi vendas feliĉon?\n\n–Jes – diris mi.\n\n–Bonvolu – kaj li proksimiĝis al mi.\n\nNe eblis diri kiomjara li estas. Ĉu sepdek aŭ okdek. Malalta kun hararo blanka kiel arĝento kaj kun okuloj, kiuj havis la koloron de la lago sur la pejzaĝo. Li estis preskaŭ elegante vestita, malgraŭ ke lia grizkolora kostumo aspektis iom eksmoda. Lia ĉemizo estis neĝblanka, lia pantalono precize gladita, kaj li havis malhelflavan kravaton.\n\nLa maljunulo atente rigardis min de la kapo ĝis la piedoj eble por diveni, ĉu mi havas sufiĉe da mono por aĉeti feliĉon. Dum li esploris min, mi rigardis la vendejon, en kiu ne estis kasregistrilo, nek aliaj varoj. Strange, preskaŭ nenio estis en la ejo kaj mi daŭre demandis min, kie estas la vendata feliĉo kaj kion ĝuste vendas la stranga maljunulo.\n\n–Feliĉo – ekparolis mallaŭte la viro – eble por averti min – estas tre multekosta! Jes, oni devas bone pripensi, ĉu oni povas posedi ĝin.\n\nMi deziris denove diri al li, ke mi ne intencas aĉetadi, sed venis pro scivolo, tamen la maljunulo kvazaŭ divenis miajn pensojn kaj daŭrigis:\n\n–Ĉiuj venas ĉi tien pro scivolo, ĉar neniu kredas, ke feliĉo estas vendebla kaj aĉetebla, sed kiu venas ĉi tien, mi unue demandas lin aŭ ŝin, kian feliĉon li aŭ ŝi deziras, ĉar estas diversaj feliĉoj: feliĉo pro sano, feliĉo pro riĉeco, feliĉo pro amo, feliĉo pro bona familio ... La feliĉo estas unusola. Ekzistas multaj diversaj feliĉoj, tamen mi vendas nur unu feliĉon, ĉu pro amo, ĉu pro sano, ĉu pro riĉeco ... Ne ekzistas feliĉo pro ĉio en la vivo. Multaj aĉetantoj ne povas decidi, kian feliĉon ili deziras, kaj ofte ili foriras sen aĉeti feliĉon. Aliaj aĉetas ian feliĉon, sed poste ili bedaŭras, ke ili ne aĉetis la ĝustan feliĉon, kiun ili bezonas. Eble vi scias kian feliĉon vi deziras? – demandis la maljunulo.\n\nMi tuj respondis, ke mi tute ne pripensis, kian feliĉon mi deziras.\n\n–Kiam vi decidos kian feliĉon vi deziras, venu denove – diris la maljunulo kaj iom kapjesis por ĝisrevido.\n\nMi diris „ĝis revido” kaj iris el la vendejo. Irante sur la strato, mi daŭre meditis, kian feliĉon mi deziras: ĉu pro amo, ĉu pro riĉeco, ĉu pro sano ..., sed mi ne povis decidi. La maljunulo pravis: feliĉo estas nur unu, ne ekzistas multaj feliĉoj aŭ eble feliĉo tute ne ekzistas.", "author": "Julian MODEST", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2023/013343.php?p", "title": "Erevano-Carrara  manoj de amikeco", "published": "2023-08-01 00:00:00", "content_text": "Kunlaborado inter ĝemelaj urboj okazas en diversaj sferoj: ekonomiaj, scienc-teknikaj, kulturaj, medicinaj, turismaj, konstruaj kaj aliaj.\n\nĈio komenciĝis en 1961 dum internacia renkontiĝo okazanta en ĉiu dua jaro en la itala urbo Carrara, centro de elfosado kaj prilaborado de natura blanka marmoro. Ĝin partoprenis eksterlandaj skulptistoj, inter ili ankaŭ sovetiaj. En la sovetia delegitaro estis la armeno Ara Harutjunjan (1928–1999), kiu kunportis sian skulptaĵon nomatan „Juneco”.\n\nDum ekskurso al la fosejo de blanka marmoro Ara rimarkis grandajn skulptaĵojn: temis pri kapo kaj manoj de Kristo. Li interesiĝis: „Por kiu projekto estas faritaj tiuj eroj?” Oni klarigis al li, ke estis planate krei gigantan monumenton je Kristo, sed la mendinto ĉesigis la financadon kaj forlasis Carrara.\n\nReveninte hejmen Ara proponis al la urbestro de Erevano daŭrigi amikajn kontaktojn kun italoj kaj peti ilin donaci kaj transporti la „marmorajn manojn” el Carrara al Armenio.\n\nEn centra bulvardo de Erevano nun situas finita skulptaĵo de Ara Harutjunjan, nomata „Manoj de amikeco”.\n\nKiel simbolon de amikeco, Armenio donacis al Italio steleon faritan el ruĝa tofo. Ĝi estas monument-fontano, kiu similas al mezepoka ĥaĉkaro ( khachkar , armene խաչքար), ornamita per ĉizita vito. En la supra parto de la steleo situas figuro de la mita birdo Sirin. Ĉe ambaŭ flankoj de la steleo troviĝas ornamaj figuroj de virŝafoj.\n\nMultajn jarojn poste tiu historia fakto ekhavis novan signon, kaj en 2013 oficiala delegitaro el Erevano vizitis Carrara.\n\nRenkontiĝo de urbestroj okazis ĉe bulvardo ĉe la maro, kie en 1967 estis starigita amikeco-monumento farita de la skulptisto Ara Harutjunjan.\n\nErevano havas 25 ĝemelajn urbojn: la unua estas Carrara (Italio), ekde la 12a de septembro 1973, kaj la lasta estas Teherano (Irano), ekde la 23a de januaro 2023.", "author": "Lida ELBAKJAN", "categories": ["Aktuale", "URBO-ĜEMELIĜO", "Moderna vivo"], "audio_links": null}
{"url": "https://www.monato.be/2023/013344.php?p", "title": "Bahaa vojo al paco", "published": "2023-08-01 00:00:00", "content_text": "Super ĉio, dankojn al MONATO kaj al la sekretario de Bahaa Esperanto-Ligo, Bernhard Westerhoff, pro preskaŭ perfekta tripaĝa superrigardo de bahaaj celoj ( MONATO 2023/05, p. 21–23 ).\n\nEn la sola emfazita eltiraĵo kiun aperigas Bernhard, li proponas opinion aŭ interpreton, kies fonto eble restas mistero por legantoj de MONATO . Probable fontas ĝi el la 6a de oktobro 1976, el oficiala letero al BEL, sed kun dusenca signifo. La ambigueco parte memevidentas, se oni forigas la vorton principe , kiu ne aperis en la koncerna letero anglalingve verkita de la Universala Domo de Justeco:\n\nKion bahaanoj principe subtenas, tio estas ne iu konkreta lingvo aŭ lingvo-projekto, sed precipe la ideo mem enkonduki internacian helpan lingvon.\n\nAlternativa aliro eblas, kiu estas kritiko al bahaaj aŭtoroj ĉefe en la influhava anglosfero pro ilia insista kaj dokumentita evitado de „emfazaj kaj ripetaj admonoj” de Abdul Baha, ke „ĉiuj bahaanoj devas studi kaj disvastigi Esperanton”, sendepende de la lingvo elektota de la parlamentoj de la mondo. Mallonge, la elekto-demando rilate internacian helpilon por ĉiu lernejano en la mondo estas institucia afero tute aparta de la instrukcioj de Abdul Baha kaj Shoghi Effendi vortigitaj en la imperativo kaj la superlativo al ĉiuj bahaaj unuopuloj, ke oni intertempe studu Esperanton.", "author": "Paul DESAILLY", "categories": ["Aktuale"], "audio_links": null}
{"url": "https://www.monato.be/2023/013346.php?p", "title": "Roger Martin du Gard", "published": "2023-08-01 00:00:00", "content_text": "Renée Triolle oportune laŭdas ( MONATO 2023/05, p. 26 ) la nesufiĉe faman francan verkiston Roger Martin du Gard, kies verkaro iel kongruas kun la idealo de nia movado. Mi opinias, ke estas interese por viaj legantoj kompletigi ŝian artikolon per citaĵo tirita el la kvara parto de lia ĉefverko Les Thibault , „La somero 1914”, en kiu li skribas pri Esperanto jene:\n\n„Ĉe la bazo de la ŝtuparo tri viroj vigle diskutis en lingvo, kiu estis nek la hispana, nek la itala. Temis pri tri fervoraj esperantistoj. Unu el ili, Charpentier, profesoro en Laŭzano, veninte ĉi tiun tagon por aŭskulti la prelegon de Janotte, estris revuon sufiĉe legatan en la revoluciulaj medioj: ‚La esperantisto de Lemano’. Li neniam maltrafis okazon aserti, ke unu el la ĉefaj bezonoj de la internacia mondo estas universala lingvo, ke la alpreno de Esperanto, komuna helpilo de ĉiuj naciaj lingvoj, faciligos materialajn kaj spiritajn interŝanĝojn inter la homoj, kaj li ŝatis apogi sin sur la respektinda aŭtoritato de Kartezio, kiu, en privata letero, tre precize esprimis sian deziron de universala lingvo, tre facile lernebla, prononcebla kaj skribebla, kaj, tio estas precipa, kiu helpos komprenon ...”\n\nTio verŝajne ne indikas subtenon de plia Nobel-premiito al nia lingvo, sed almenaŭ afablan rigardon al ĝi.", "author": "Thierry TAILHADES", "categories": ["Aktuale"], "audio_links": null}
{"url": "https://www.monato.be/2023/013354.php?p", "title": "Paca strebo al paco", "published": "2023-08-01 00:00:00", "content_text": "La latin-amerikaj landoj estas ofte taksataj kiel la plej perfortaj kaj danĝeraj lokoj en la mondo. Ilia historio enhavas kruelaĵojn, ekde la konkero kaj la amasbuĉado de la indiĝenaj popoloj fare de eŭropaj regnoj ĝis la lukto kontraŭ la organizita krimularo.\n\nLa nivelo de perforto varias laŭ la loko kaj la tempo, kaj en la subkontinento apudas relative pacaj landoj kaj aliaj kun la plej teruraj nombroj pri la kvanto da murdoj. Oni ne povas prognozi la evoluon de la situacio en la unuopaj ŝtatoj, ĉar eĉ la plej evoluintaj landoj povas rapide kolapsi.\n\nEn Latin-Ameriko ne estas deklaritaj militoj, sed estas kutimo pri perforto, kaj oni frue lernas, kien indas iri, kaj kion ne fari. Oni vivas kun tia sento, kaj ĉiuj, kiuj loĝas ĉi tie kaj suferas ŝtelojn aŭ atakojn, ofte pensas „kial mi ne zorgis pli?” anstataŭ demandi sin, kial oni devas ĉiutage vivi kun timo, kiu estas pli granda por virinoj, migrantoj ktp.\n\nUnu el la plej bonaj ekzemploj pri la latin-amerika sinteno rilate al perforto estas la kolombia konflikto, precipe inter 1998 kaj 2016.\n\nKolombio, kiel aliaj latin-amerikaj landoj, havas longan historion de alfrontiĝo inter diversaj milicoj kaj armitaj grupoj: gerilanoj, krimaj organizaĵoj, drogŝakristoj, ŝtata armeo ktp.\n\nĈiuj supre menciitaj agantoj luktas konstante kontraŭ la aliaj por la teritoria regado de Kolombio. Sed, kiel en ĉiuj longaj konfliktoj, intenseco varias laŭ la tempo. En Kolombio oni spertis la plej sangajn jarojn dum la dominado de Pablo Escobar super la kolombia drogŝakrado inter 1990 kaj 1993. Poste, la perforto malkreskis, sed eĉ tiel Kolombio havis po ĉirkaŭ 60 hommortigojn je 100 000 loĝantoj ĝis la jaro 2000.\n\nEn 1998, okazis malsukcesa traktado inter Kolombio kaj Fortoj Armitaj Revoluciaj de Kolombio (FARC). Ĉi tiun procezon tamen akompanis perfortaj eventoj: murdoj de indiĝenaj aktivuloj, kidnapoj de registaraj oficialuloj, ktp. Fine, la Kolombia registaro de Andrés Pastrana decidis haltigi la traktadon en 2002, kaj la rilatoj inter la du partioj malboniĝis. Post tio, Kolombio eniris dek jarojn de sekuriga politiko, kiu trafis rekte la gerilanojn.\n\nEn 2012 FARC ne estis tiom potenca kiel antaŭe, kaj la paclaboro povis daŭri kadre de malpli da perforto inter la gerilanoj kaj la registaro de Juan Manuel Santos. La procezon subtenis multaj ŝtatoj, kaj okazis ĉefe en Havano kaj Oslo. Kubo kaj Norvegio estis do la perantoj inter la kolombia registaro kaj komisiono de FARC. Aldone, aliaj landoj funkciis kiel „faciligantoj”: Ĉilio kaj Venezuelo estis elektitaj respektive de la kolombia registaro kaj de FARC. La ĉilia registaro de Michelle Bachelet sendis ekzemple spertulojn kaj oficistojn.\n\nDanke al internacia kunlaboro, la procezo, post unu malsukcesa referendumo kaj plia traktado, finiĝis en 2016. Tiam oni povis revi pri senperforta estonteco ne nur en Kolombio, ĉar ofte la kolombia pacprocezo estas konsiderata kiel granda sukceso por paco en la tuta Latin-Ameriko. Kvankam la konflikto daŭras kun aliaj armitaj grupoj, la sukcesa aplikado de pacaj meĥanismoj permesas nun konsideri ilin alternativa solvo al la problemoj.\n\nNun, la situacio aperas malfacila same kiel antaŭ dek kaj dudek jaroj. La migranto-krizo de Venezuelo, kaj problemoj kun krimaj organizaĵoj en centra kaj suda Ameriko kreas tensiojn, kaj ne estas facile pensi pri paca solvo, kiam frataj nacioj ne pretas dialogi kaj agi kune malgraŭ la similaj historioj, kulturoj kaj lingvoj. Ekzemple, en la lastaj tagoj de aprilo, la ĉilia kaj la perua registaroj debatis en Arica pri la situacio de senpasportaj migrantoj el Venezuelo.\n\nLa problemoj instigas la latin-amerikajn landojn al kunlaboro kaj konflikto samtempe. Pro tio kiam naciismoj kaj malhumilecoj aperas, oni devas memori, ke dialogo estas la plej bona kaj efika ilo kontraŭ perforto. La pacprocezoj povas fiaski (kiel la internacia misio por la stabiligo de Haitio aŭ la kolombiaj traktadoj de 2002), sed eblas esperi, ke en la estonteco, la kolektitaj spertoj permesos al la latin-amerikaj landoj mem ofici kiel perantoj aŭ faciligantoj, kaj helpi unu la alian, ĉar nur latin-amerikanoj komprenas la naturon kaj la doloron de la latin-amerika perforto.", "author": "Leonardo ARAYA", "categories": ["Aktuale", "LATIN-AMERIKO", "Politiko"], "audio_links": null}
{"url": "https://www.monato.be/2023/013356.php?p", "title": "Surdula lernejo sen signolingvo", "published": "2023-08-01 00:00:00", "content_text": "En tempo de tutmondiĝo la lingva problemo gravas pli kaj pli diversloke tra la mondo. Sed eĉ ene de „unulingva nacio” povas okazi lingvaj problemoj, kiuj ne estas facile konstateblaj. La situacio de surduloj estas unu el tiaj aferoj.\n\nPor multaj surduloj signolingvo 1 estas la gepatra lingvo. La gramatiko de la japana signolingvo (JSL) estas tute malsimila al la japana. Same kiel aliaj lingvaj kaj kulturaj minoritatoj, aŭdhandikapaj lernantoj ne povas plene kleriĝi en la japana, ne nur pro siaj aŭdproblemoj, sed ankaŭ pro nesufiĉa scipovo pri la japana, lingvo por malsurduloj. Hodiaŭ kleriĝo en la gepatra lingvo estas rekonata kiel unu el la homaj rajtoj.\n\nNun problemo endanĝerigas la homajn rajtojn de surduloj. Lernantoj de la surdula lernejo en Sapporo sinsekve procesis kontraŭ sia lernejo pro tio, ke ili ne povas ricevi de la lernejo instruadon per JSL.\n\nEn la lernejo dum longa tempo la lernantoj povis havi „dulingvan instruadon”, nome signo- kaj parol-lingve. Tamen en la lastaj jaroj sinsekve emeritiĝis veteranaj instruistoj, kiuj scipovas JSL. Ili antaŭenigis dulingvan instruadon, sed nun la estraranoj de la lernejo havas nenian emon kompletigi la teamon per instruistoj scipovantaj JSL, do ne plu okazos kursoj gvidataj en signolingvo.\n\nKiam oni antaŭvidis la problemon, lernantoj kaj gepatroj plurfoje petis la lernejestron dungi instruistojn kapablajn instrui en JSL, havigi al instruistoj okazon lerni la signolingvon, utiligi volontulojn scipovantajn la signolingvon ktp. Emeritaj instruistoj mem proponis sin pretaj volontule instrui signolingvon al la restantaj instruistoj.\n\nMalgraŭ tiuj postuloj kaj proponoj la lernejestro kaj la eduka komisiono de la loka registaro traktis la aferon tute neserioze. Ili sen klarigoj rifuzis tiajn postulojn kaj daŭre evitas la diskuton. Nun la lernejestro malpermesas al la emeritaj instruistoj, kiuj proponis sin volontuloj, eĉ eniri la lernejon.\n\nEn junio 2022 9-jaraĝa lernanto procesis kontraŭ la lernejo. En januaro 2023 sekvis la dua proceso nome de 12-jaraĝa lernantino. Ŝi diras, ke ŝi suferas pro la nekapablo komunikiĝi kaj kompreni instruistojn, kaj pro tio ŝi komencis malĉeesti la lecionojn. Ŝia patrino diris: „Ni deziras, ke la lernejo pretigu la lerno-kondiĉojn, por ke ĉiu lernanto povu lerni en sia taŭga maniero.”\n\nGeknaboj kaj iliaj familioj protestas pri tio, ke la sinteno de la estraro de la lernejo atencas la rajton de la lernantoj kleriĝi per sia gepatra lingvo.\n\nLa okazaĵoj tuj elvokis grandan reagon ne nur de homoj rilataj al la lernejo, sed ankaŭ de surduloj kaj subtenantoj de iliaj rajtoj en la tuta lando. En marto 2022 grupo da protestantoj lanĉis kampanjon, kiu kolektis pli ol 22 000 subskribojn en unu jaro.\n\nLaŭ la enketo farita de plendantoj en 2022, 23 el 56 lernantoj (44 %) volas klerigadon en JSL. Aliflanke inter 44 instruistoj estas nur kvarono da signolingvanoj inkluzive de 5 surdaj instruistoj. La ceteraj 33 ne scipovas JSL kaj instruas japanlingve.\n\nLa problemo en la surdula lernejo en Sapporo elvokas ĉe surduloj memoron pri pasinta sufero: pro asimilisma subpremado ili ne havis la permeson uzi signolingvon dum longa tempo.\n\nJSL estis inventita en la fino de la 19a jarcento, kiam la unua surdula instruado en Japanio komenciĝis. Pere de praa JSL surduloj kaj nehandikapaj instruistoj povis komunikiĝi unu kun la alia. Tamen pro la tajdo de „voĉparolismo” 2 tuj malaperis la instruado de la signolingvo. En 1933 la registaro akceptis voĉparolismon kiel bazon de surdula klerigado kaj malpermesis uzi signolingvon en surdulaj lernejoj. Kiam lernantoj uzis signolingvon, instruistoj severe punis ilin.\n\nPor ŝanĝi la situacion, kiu subpremis surdulojn, la movado de surduloj komenciĝis en la 1960aj jaroj. Ekzemple, ili realigis publikan signolingvan interpret-sistemon en 1970 kaj establis en municipoj preskribon, kiu difinas signolingvon aŭtentika lingvo ekde 2012. Finfine en 2009 la registaro oficiale agnoskis signolingvon kiel manieron de komunikado en instruado. Danke al la movado surduloj gajnis siajn rajtojn, kvankam ne tuj.\n\nNu, la batalo de lernantoj ĵus komenciĝis. Ĉu la afero de la surdula lernejo en Sapporo montras al ni regreson de la movado? Por vere havi egalecan socion nepras klopodoj fare de ne nur handikapuloj, sed ankaŭ de nehandikapuloj.", "author": "HATACHI Toshiko", "categories": ["Aktuale", "JAPANIO", "Moderna vivo"], "audio_links": null}
{"url": "https://www.monato.be/2023/013357.php?p", "title": "Kiom da vero pri mRNA-vakcinoj kontraŭ kancero?", "published": "2023-08-01 00:00:00", "content_text": "Lastatempe oni multe parolis pri t.n. mRNA-vakcinoj – kaj precipe pri la ebloj, kiujn, en pli-malpli malproksima estonteco, ili povus havi kiel terapio por kancero. La temo ĝuis grandan spacon en la amaskomunikilaro, ĉefe post la deklaroj al la brita gazeto The Guardian fare de Paul Burton, estro de la medicina kunlaborantaro de Moderna , unu el la kompanioj, kiuj investas en esplorado pri ĉi tiaj vakcinoj.\n\nLaŭ Burton, jam antaŭ la fino de ĉi tiu jardeko, se ne pli frue, lia kompanio povos realigi kaj enmerkatigi efikajn mRNA-vakcinojn kontraŭ kancero. La komerca celo de liaj deklaroj ŝajnas klara: ili havas, tiom nun kiom en proksima estonteco, neniun tujan, rektan influon sur la vivo de homoj trafitaj de kancero. La favora flanko de ĉi tiuj deklaroj male estas atentigi homojn pri ebla nova terapia strategio por kancero, kiu povus esti uzata iam, kune kun tiuj, kiujn ni jam havas je nia dispono.\n\nEn la lastaj jardekoj oni malkovris kaj uzis diversajn specojn de kontraŭkancero-terapioj: de radioterapio, kies uzo ekis en la unua duono de la 20a jarcento, ĝis kemioterapio, disvastigita ekde la 50aj jaroj de la pasinta jarcento. Aldone, en tiu periodo aperis la unuaj kontraŭhormonaj medikamentoj; post tio, je la fino de la 20a jarcento, ekaperis kuraciloj kun molekula celo, pli „precizaj” kaj ofte malpli toksaj ol kemioterapio.\n\nTamen, la plej freŝa novaĵo en onkologio estas imunoterapio. La revolucio de imunoterapio kuŝas en tio, ke ĝi ne uzas substancojn, kiuj rekte atakas tumorajn ĉelojn; male, ĝi funkcias stimulante la imunsistemon, por ke ĝi kontraŭbatalu tumorajn ĉelojn per pli da forto kaj efikeco. Resume, ĝi ekspluatas la kontribuon de io, kio jam estas en nia korpo, ene de nia imunsistemo, igante ĉi-lastan funkcii pli bone.\n\nNu, mRNA-vakcinoj estas evoluo de imunoterapio. Ili funkcias tiel: per biopsio, kelkaj tumorĉeloj estas ĉerpitaj kaj poste analizataj en laboratorio. Ĉi tiu laboratoria analizo estas uzata por identigi kelkajn antigenojn esprimatajn de tumorĉeloj.\n\nAntigenoj estas molekuloj, kiuj estas eksponataj sur la surfaco de ĉelo: ili estas iaspeca „etikedo”. Ĉiuj ĉeloj esprimas antigenojn – kaj normalaj kaj tumoraj. La ĉeloj kun kancero esprimas antigenojn malsamajn ol la normalaj: tiamaniere la diversspecaj antigenoj kapablas rekoni unu la alian, sed ili ankaŭ perfidas, malkaŝas sian ĉeeston. Identigi la antigenojn, kiujn esprimas nur tumoraj ĉeloj, estas la ŝlosilo de ĉi tiu terapia strategio, ĝia ideala celo: la celo estas trovi, alivorte, la unikan kaj malambiguan „etikedon” de tumoro.\n\nPost akiro de ĉi tiu antigeno (de ĉi tiu „etikedo”) fare de esploristoj, la antigeno estas „kopiata” en formo de mRNA. Fine, ĉi tiu mRNA, identa al la tumorĉela antigeno, estas reinjektata en la sangon de malsanulo, je tre multaj kopioj. Ĝuste ĉi tiam la imunsistemo, kiu estas speco de armeo en la sango, ĉiam gardanta kontraŭ eksteraj invadantoj kaj nekonataj antigenoj, devus esti kapabla identigi la mRNA-antigenon, kiun oni injektis, kaj rekoni ĝin kiel fremdan, kiel eksteran, kiel danĝeran – kaj ataki ĝin.\n\nRapide kaj efike atakante la multajn kopiojn de mRNA-antigeno en la sango, la imunsistemo devus nun esti kapabla ataki eĉ kancerajn ĉelojn, kiuj montras la saman antigenon, ege pli bone. Fakte, la imunsistemo faras neniun distingon rilate al tio, kio kuŝas malantaŭ tia antigeno (nenio, ĉe mRNA; tumora ĉelo aliokaze): ĝia ununura tasko estas detrui tiun antigenon, same kiel la ĉelon kiu montras ĝin, kie ajn ĝi estas.\n\nLa ideo malantaŭ ĉi tiu proceduro? Estas multe pli facile kaj rapide por la imunsistemo rekoni kiel fremdan – kaj efike ataki – antigenon, kiu cirkulas en granda kvanto en la sango (kiel la mRNA-antigeno, kiun oni injektis), ol rekoni kaj ataki la antigenon (tiun saman antigenon), kiam ĝi estas montrata nur de la tumorĉelo. Fakte tumora ĉelo montranta la antigenon ĉiam serĉas manierojn por „kaŝi” ĝin kaj tiel kaŝi sin mem: eskapi el la imunsistemo estas ĝia preciza kaj notinda kapablo, kiu garantias al ĝi selektan avantaĝon super ĉiuj aliaj ĉeloj, ebligante al ĝi multiĝi pli rapide, kaj tiel kreski kaj disvastiĝi aliloken.\n\nĈi tio estas la mekanismo de mRNA-vakcinoj kontraŭ tumoroj. Kiel evidente, la koncerna terapio estas peniga, multekosta kaj neniom simpla. Sed ĝi vere povus konstitui, iam, revolucion. Ja estas interese, ke oni parolas pri ĝi: jen do la utila flanko de la deklaroj de Burton, kaj de la eĥo, kiu ekestis danke al la amaskomunikilaro.\n\nLa plej insida flanko de ĉi tiuj deklaroj estas anstataŭe la eblo, ke ili povus generi falsajn esperojn kaj iluziojn: falsaj esperoj pri la tempoj (nome: iu povus opinii, ke ĉi tiu terapio povas esti disponebla ĉie kaj eĉ en mallonga tempo) kaj pri ilia efikeco (iu povus kredi, ke tiu terapio estos efika por ĉiuj specoj de kancero, aŭ eĉ ke ĝi povos definitive kuraci ĉiujn).\n\nLa tempo bezonata por la disvolvo de novaj terapioj estas nepre tre longa (la vakcinoj produktitaj dum la pandemio estis escepto, tute ne la regulo). La terapio devas antaŭ ĉio montriĝi efika (kaj nuntempe oni havas kelkajn pruvojn pri ties efikeco), sed poste ĝi devas ankaŭ esti konfirmata efika: por ke oni donu fidindecon kaj solidecon al la rezultoj, ĉi tiuj devas esti konfirmataj, kaj ne nur unufoje. Fine, necesos ankaŭ tempo por kompreni, ĉu ĉi tiu terapio estas sekura, esplorante, kiajn kromefikojn ĝi donas (kun kiu ofteco kaj kiu intenseco: milda aŭ serioza, pasema aŭ neinversigebla). Por ĉio ĉi, nepras multaj jaroj. Tasuku Honjo kaj James Allison, Nobel-premiitoj pri medicino en 2018 pro siaj studoj pri imunoterapio (la sama imunoterapio, kiun ni uzas ĉiutage hodiaŭ por alfronti malsamajn specojn de tumoroj), komencis siajn studojn pli ol kvardek jarojn antaŭ ol ricevi la Nobel-premion.\n\nKaj fine: efikeco. Hodiaŭ ni bone scias, ke la malsano „kancero” ne ekzistas, sed ekzistas centoj da malsamaj malsanoj, kiujn eblas kunigi sub la komuna difino de kancero; estas sciata ankaŭ tio, ke ĉiu el ĉi tiuj centoj da malsanoj havas malsaman konduton kaj agresemon, kaj malsaman sentivecon al terapioj. Estas do ege neverŝajne (ni aŭdacu: estas neeble ), ke tiuj vakcinoj kontraŭ tumoroj, eĉ kiam ili estos pruvitaj kaj konfirmitaj kiel efikaj, estos tiaj por ĉiuj specoj de tumoroj. Eĉ pli iluzie estus pensi, ke ĉi tiuj vakcinoj povas anstataŭi la terapiojn, kiujn ni uzas nuntempe, aŭ eĉ esti la fina solvo, la fina venko kontraŭ kancero, iu altvalora strategio por kuraci ĉiujn specojn de kancero.\n\nLa fako kancero-vakcinoj estas pristudata jam de multaj jaroj, kvankam ĝi nur lastatempe venis al la atento de vasta publiko pro similecoj kun la vakcinoj uzataj en pandemio. Ili efektive povas esti alia grava paŝo antaŭen rilate al kancero-terapioj, sed hodiaŭ ili reprezentas nur la unuan mejlon de vojo, kiu estas ankoraŭ tre malglata kaj malmulte trairata. Tiu vojo certe estas promesplena, certe povus ankaŭ konduki nin malproksimen: tamen, por iri malproksimen, oni bezonas tempon, persistemon – kaj eĉ pinĉon da bonŝanco.", "author": "Stefano MOROSO", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2023/013361.php?p", "title": "La filmfestivalo en ekzilo", "published": "2023-08-01 00:00:00", "content_text": "En decembro 2013, preterpasante unu el la centraj kinejoj en Moskvo, mi rimarkis reklamon pri Artdocfest , dokumentfilma festivalo. Mi scivolis kaj eniris la vestiblon. Tie mi vidis plurajn konatajn homojn en la kampo de kulturo kaj sentis viglan kreivan etoson. En la giĉeto estis anonco, ke ĉiuj biletoj estas elĉerpitaj por la hodiaŭa prezento de la germana filmo Putinaj ludoj pri la problemoj de preparado por la Vintraj Olimpiaj Ludoj en subtropika Soĉi. Ankaŭ ĉiuj biletoj por la morgaŭaj du prezentoj estis elĉerpitaj. Evidentiĝis al mi, ke io grava kaj interesa preterpasas mian atenton. La sekvintan jaron kaj poste mi ne nur aktive spektis la filmojn de la festivalo, sed ankaŭ komencis foti ĝiajn partoprenantojn. Kaj mi ekdeziris fariĝi parto de ĉi tiu por mi nova mondo de dokumentaj filmoj.\n\nLa unua Artdocfest okazis en Moskvo en 2007 kaj estis organizita de la direktantaro de la nacia premio por nefikciaj filmoj Laŭrobranĉo kaj persone de la reĝisoro Vitalij Manskij. Tio estas festivalo de aŭtoraj dokumentaj filmoj de ĉiuj ĝenroj kaj tendencoj. En la konkursa programo de Artdocfest partoprenas filmoj en la rusa kaj aliaj lingvoj de Rusio kaj la antaŭa Sovetunio, filmitaj en iu ajn lando de la mondo, same kiel filmoj de rusiaj aŭtoroj en iu ajn lingvo. La festivalo aranĝis ankaŭ plurajn eksterkonkursajn programojn.\n\nLa festivalo rapide populariĝis, ĝia spektantaro kreskis, same kiel la nombro de filmoj en la programoj. En 2015 ĝi jam estis okazigata en du kinejoj, kaj ekde 2016 ĝi translokiĝis al la plej granda kinejo Oktobro , okupante 5 salonojn, inkluzive de la halo n-ro 1 kun 1505 sidlokoj, iĝante la plej granda dokumentfilma festivalo en Rusio.\n\nLaŭ la rezultoj de profesia taksado, la festivalo prenis la unuan lokon inter ĉiuj rusiaj festivaloj dum pluraj jaroj sinsekve, dufoje ricevis la nacian premion Blanka Elefanto kiel la ĉefa filmaranĝo de la jaro kaj gajnis plurajn premiojn en diversaj landoj de la mondo.\n\nPost la komenco de la agreso de Rusio kontraŭ Ukrainio en 2014 komenciĝis ŝtata premo al la festivalo kaj ĝia gvidanto. En marto de tiu jaro la prezidanto de Artdocfest V. Manskij subskribis nefermitan leteron de la publika organizaĵo de rusiaj filmistoj KinoSojuz (Kinounio) al ukrainaj filmistoj. La letero, kiun subskribis pli ol 200 homoj, enhavis la jenajn vortojn: „Ni, kiel vi, kategorie kontraŭas mensogojn en la priraportado de eventoj fatalaj por Ukrainio, kaj des pli kontraŭ rusia armea interveno en Ukrainion. Estas multege da aferoj, kiuj kunligas nin, por ke ni ne kredu la elpensitan propagandon. Tial ni respondas koncize kaj malambigue: ne dubu pri ni. Ni estas ĉe la flanko de la vero kaj ni estas kun vi!”\n\nLa tiama ministro pri kulturo de Rusio, V. Medinskij, anoncis sian rifuzon doni ŝtatan subtenon al la projektoj de Manskij, inkluzive de Artdocfest . La oficisto diris: „Tiel longe kiel mi estas la ministro pri kulturo, neniu el la projektoj de Manskij estos subtenata. (...) Manskij ne rajtas peti monon de ŝtato, kun kies pozicio li ne konsentas.”\n\nEn 2014 la festivalprezidanto Manskij estis devigita translokiĝi al Latvio kaj loĝas tie ekde tiam. En la sama jaro unuafoje Artdocfest estis prezentita kun sia dokumenta programo en Rigo, kadre de kunlaboro kun la Riga Internacia Filmfestivalo RigaIFF . Iom post iom, la riga parto de Artdocfest disetendiĝis, kiam la premo sur la festivalo en Rusio pliiĝis kaj cenzurlimigoj estis enkondukitaj kontraŭ libera prezentado de la plej brilaj dokumentaj filmoj.\n\nEn 2018 la tuta konkursa programo kaj la laboro de la ĵurio estis translokitaj al Rigo, kaj ekde 2019 la gajnantoj de la festivalo estas anoncitaj tie. La logika rezulto estis la kreado en 2020 de la Riga Internacia Dokumenta Filmfestivalo Artdocfest/Rigo . La programo Artdocfest fariĝis unu el du konkursoj de la nova festivalo. La dua konkursa programo estas la Balta Fokuso .\n\nLa festivalgvidantoj organizas aldone prezentadojn de festivalaj programoj en aliaj landoj de la mondo, ekzemple en Uzbekio, Taĝikio, Kazaĥio, Kirgizio, Armenio, Montenegro kaj Israelo.\n\nEn Rusio la festivalo estis konstante sub atako de la ŝtata amaskomunikilaro kaj porregistaraj faŝismemaj grupoj. Ĉi-lastaj plurfoje enscenigis agresemajn protestojn kaj provis interrompi la prezentadojn de filmoj, kiujn ili ne ŝatis. Tion mi persone atestis.\n\nEn 2022 porregistaraj strukturoj interrompis la malfermon de la festivalo en Moskvo. Artdocfest/Rusio anoncis la kompletan fermon de ĉiuj eksterretaj eventoj en la lando.\n\nEn marto 2023 la 3a Internacia Dokumenta Filmfestivalo Artdocfest/Rigo okazis en Rigo. Samjare en aprilo-majo okazis Artdocfest-Online . Por spektantoj en Rusio estis disponigitaj 1505 akreditoj, kio simbole koincidas kun la nombro de sidlokoj en la granda halo de la kinejo Oktobro , kie la moskva festivalo okazis ĝis sia fermiĝo.\n\nArtdocfest iam inspiris min krei dokumentfilmojn, kaj nun finfine mia filmo partoprenis en la programo Artdocfest-Online – 2023 : la filmo Kion Usono devas fari pri ĝi? pri antaŭsento de baldaŭa milito kaj pri provo ŝanĝi la situacion en aparta malgranda spaco, kiam ĝenerale ĉio estas jam antaŭdifinita.", "author": "Aleksej SALOMATOV", "categories": ["Aktuale", "DOKUMENTA KINO", "Arto"], "audio_links": null}
{"url": "https://www.monato.be/2023/013362.php?p", "title": "Rifuĝado en necerteco kaj malespero", "published": "2023-08-01 00:00:00", "content_text": "Demokratia Respubliko Kongo travivis multajn politikajn, sociajn kaj humanitarajn krizojn. La konfliktoj, la militaj operacoj, la politika malstabileco ktp igis, ke granda nombro da homoj devis forlasi siajn hejmojn kaj serĉi protekton eksterlande – almenaŭ 990 000 el ili estas nun eksterlande, dum ĉirkaŭ 5,6 milionoj da konganoj (pli ol 4 milionoj da homoj nur en la orientaj regionoj Suda Kivu, Norda Kivu, kaj Ituri) estas evakuitaj en iun alian regionon de la lando. Estas ankaŭ rimarkinde, ke D. R. Kongo gastigas pli ol 529 000 rifuĝantojn kaj azilpetantojn el la najbaraj landoj, precipe Centr-Afriko, Ruando, Burundo kaj Sud-Sudano.\n\nLa kondiĉoj de rifuĝantoj kaj azilpetantoj estas ofte malfacilaj kaj malhumanaj. Virinoj kaj knabinoj spertas seksajn perfortojn kaj ekspluatadon. MONATO havis la eblon mallonge intervjui kongan samideanon, kiu nun rifuĝas eksterlande. Ni nomos lin Petro por protekti lian identecon.\n\nMONATO : Kion vi faras por vivteni vin?\n\nPETRO : Ni iras ĉe la Banyankole-vilaĝanoj 1 por labori kaj ricevi de ili iom da mono, ankaŭ ion kiel manĝaĵon, ĉar ne sufiĉas la ĉiumonata eta monsumo, kiun ni ricevas de la Alta Komisiito de Unuiĝintaj Nacioj pri Rifuĝintoj (UNHCR) por plenumi ĉiujn familiajn bezonojn.\n\nMONATO : Kiom longe la homoj restas en la rifuĝejoj?\n\nPETRO : Kiam mi alvenis en tiun ĉi rifuĝejon, mi renkontis en ĝi „malnovajn” rifuĝantojn – kelkaj fuĝis el D. R. Kongo 15 jarojn antaŭe, aliaj eĉ 20 jarojn antaŭe. Ili jam konstruis pli-malpli belajn dometojn, kaj vivas komforte.\n\nMONATO : Kiel vi komunikiĝas kun viaj konatoj kaj familianoj?\n\nPETRO : La telefonon, kiun mi uzas, mi akiris donace de mia frato, kiam ni estis ankoraŭ en rifuĝejo en D. R. Kongo. Malfeliĉe, ĉi tie malfacilas trovi elektron, datumojn (megabajtojn) ... Ĉio postulas monon. Kiam mi volas sendi mesaĝon per WhatsApp , mi piediras dum tuta horo, serĉante sendratan reton (vifion).\n\n(Re)legu ankaŭ la artikolon de Julius Hauser Kurboriĉa vojo al demokratio en MONATO 2023/03, p. 3 .\n\n(Re)legu ankaŭ la artikolon de Diccon Masterman Militaj tagoj vide de interne en MONATO 2023/04, p. 6 .", "author": "Intervjuis", "categories": ["Aktuale", "Massimo RIPANI", "Politiko", "D. R. KONGO"], "audio_links": null}
{"url": "https://www.monato.be/2023/013363.php?p", "title": "Ŝanceliĝanta demokratio", "published": "2023-08-01 00:00:00", "content_text": "La 15an de februaro 2023, milionoj da niĝerianoj armitaj per siaj t.n. konstantaj voĉdon-kartoj amase iris al miloj da balotejoj en la lando. Tre fervoraj por vidi la finon de la reĝimo de la eksiĝanta prezidento, general-majoro Muhammadu Buhari, kiu nun finas sian duan kvarjaran mandaton kaj ne rajtas regi Niĝerion denove, kaj tre fervoraj por voĉdone forigi lian politikan partion, APC ( All Progressives Congress , t.e. Kongreso de Ĉiuj Progresemuloj), kiu fariĝis tre malpopulara pro la kronikaj malfacilaĵoj kaj akuta inflacio dum ĉi tiuj ok jaroj, la niĝerianoj estis pretaj elteni ajnajn kondiĉojn – fortan pluvegon, brulantan sunon aŭ eĉ la diablon mem – por ludi sian rolon per voĉdonado.\n\nDum pluraj semajnoj antaŭ la samtempaj elektoj de prezidento kaj de la nacia asembleo la registaro senĉese persvadadis niĝerianojn, kiuj jam atingis voĉdonan aĝon, ke ili akiru siajn konstantajn voĉdon-kartojn. Kvankam Niĝerio estas lando kun plejparte juna loĝantaro, oni konsideris la reagon de la elektantaro relative favora: 87 milionoj el pli ol 200 milionoj da loĝantoj venis por akiri tiajn voĉdonrajtigajn kartojn.\n\nHomoj ĉie diskutis pri la bezono, ke finiĝu la epoko, kiam voĉdonas plejparte maljunaj viroj kaj virinoj, precipe tiuj, kiuj militservis, kaj tiuj, kiuj supozeble apartenas al la reganta kamarilo senfine recikliĝanta kaj trudanta sin kiel gvidantojn. Ekzemple, la eksiĝanta prezidento, Muhammadu Buhari, regis Niĝerion kiel milit-reĝima prezidento (1983–1985). Olusegun Obasanjo, kiu estis militista prezidento (1976–1979), revenis kiel demokratie elektita prezidento (1999–2007).\n\nDanke al moderna teknologio la voĉdonado de 2023 finiĝis ene de horoj. La plej fervoraj niĝerianoj enretiĝis, aliaj restis fiksitaj al siaj radioj kaj televidiloj, atendante ekscii, kiu iĝos prezidento, sed la anonco estis prokrastata dum tagoj. Homoj telefonis dum radio- kaj televid-programoj, esprimante siajn dubojn pri la kredindeco de la elektoj, opiniante, ke per la prokrasto oni celas manipuli la elektojn favore al la kandidato de APC , Bola Tinubu.\n\nIlia timo estis konfirmita, aŭ almenaŭ tiel ŝajnis, kiam Tinubu estis deklarita la venkinto. La 1an de marto, li esprimis sian profundan humilecon pro sia elektiteco „por servi kiel la 16a prezidento de nia kara respubliko”. Li ankaŭ dankis ĉiujn balotintojn pro ilia voĉdono por siaj respektivaj kandidatoj, „ĉar ĉi tio estas en plenumo de demokratia vizio de Niĝerio bazita sur komunaj ideoj de unueco, justeco, paco kaj toleremo”.\n\nHo ve, tiuj ideoj mankas en Niĝerio!\n\nSe la elektoj montris ion, tio estas la malforteco de la demokratio en Niĝerio.\n\nEl la 87 milionoj da homoj, kiuj akiris konstantajn voĉdon-kartojn, voĉdonis nur 25 milionoj. Kie do estis la tagon de elektoj la ceteraj 62 milionoj da rajtigitoj voĉdoni? Ilia nepartopreno klare montras, ke niĝerianoj perdis intereson pri la demokratia procezo en la lando. Plej multaj el ili ricevis siajn konstantajn voĉdon-kartojn por alia grava celo. Konstanta voĉdon-karto en Niĝerio estas valida rimedo de identigo. Do tiuj, kiuj ne povas pagi la koston kaj/aŭ ne volas zorgi pri akirado de internacia pasporto, nacia identigilo aŭ stirpermesilo, venis por senpage akirebla konstanta voĉdon-karto!\n\nLa elekto-rezultoj montras ankaŭ la profundan skismon en la lando.\n\nLaŭ neskribita regulo, kandidatoj en Niĝerio ĉiam elektis siajn balotpartnerojn el alia regiono, religio kaj etneco. Ekzemple, Popola Demokrata Partio ( People's Democratic Party ): la kandidato (fulano-islamano el la nordo) elektis kristanon el la sudo; Laborista Partio ( Labour Party ): la kandidato (igbo-kristano el la sudoriento) elektis islamanon el la nordo.\n\nTamen APC-kandidato (jorubo-islamano el la sud-okcidento), parte spitis tiun regulon kaj elektis alian islamanon (el la nordo). Multaj homoj diversloke kredis, ke tia decido signife reduktos lian ŝancon venki en la elektoj, sed konsciis pri tio, ke lia etno (joruboj) estas eble la malplej etnocentra en Niĝerio. En multaj jorubaj hejmoj eblas trovi islamanojn kaj kristanojn; ĉiu familiano senprobleme praktikas sian religion.\n\nAnkaŭ aliaj gravaj faktoj montras, ke la joruboj ne estas tiel etnocentraj kiel la aliaj. La kandidato de Laborista Partio, orientano, akiris siajn plej multajn voĉojn en Lagoso, okcidenta ŝtato, kaj venkis la APC-kandidaton, kiu iam estis Lagosa guberniestro. La junuloj, sendepende de siaj tribo kaj lingvo, deziris la kandidaton de Laborista Partio, kiun multaj kredis plej kvalifikita, kaj ankaŭ liaj propraj tribanoj amase voĉdonis por li. En kelkaj orientaj balotcentroj, la APC-kandidato ricevis neniom da voĉoj. Kvankam oni scias, ke la igboj ĉiam ĝenerale voĉdonas en unu direkto, estus malĝuste aserti, ke en ĉi tiu elekto ili estis etnocentraj, voĉdonante por la kandidato de Laborista Partio, ĉar la niĝerianoj volegis voĉdone forigi la regantan partion.\n\nDum la aliaj gravaj kandidatoj estis popularaj transtribe, la kandidato de Laborista Partio estis plejparte populara ene de sia etno, kaj tio ne sufiĉas por gajni la prezidentan elekton.\n\nTamen tio ne signifas, ke la joruboj tute ne estas etnocentraj, ja nuntempe tribismo estas unu el la plej grandaj problemoj de Niĝerio.\n\nMalgraŭ la tiel nomata „islama-islama bileto” Bola Tinubu estis deklarita la gajninto. APC ricevis 8 794 726 voĉojn, sekvate de Popola Demokrata Partio kun 6 984 520 voĉoj kaj Laborista Partio kun 6 101 533 voĉoj. La kvara estis NNPP ( New Nigeria People's Party , t.e. Nova Niĝeria Popola Partio) kun 1 496 687 voĉoj.\n\nRegistritaj estis entute 18 partioj, inter kiuj nur unu havis virinan kandidaton. Nur kvar partioj venkis en almenaŭ unu ŝtato: APC, Popola Demokrata Partio kaj Laborista Partio venkis en po 12 ŝtatoj, dum NNPP venkis en nur unu ŝtato (Kano).\n\nNiĝerio havas konstituciajn postulojn por venki en prezidentaj elektoj. La venkinto devas, unue, gajni pli multajn voĉojn ol ĉiu el la rivaloj kaj, due, ricevi almenaŭ 25 % de la voĉoj en almenaŭ 24 el la 36 ŝtatoj de Niĝerio.\n\nLa ŝtato kun la plej multaj voĉoj por la venkinto estis Lagoso el la sudokcidento, sekvate de Kano kaj Kaduna el la nordo, kie la plej multaj loĝantoj estas islamanoj. Ĝenerale, oni kredas, ke prezident-elekta venko ĉiam estas determinata de la nordanoj pro la granda loĝantaro. Jen do alia fakto, kiu pruvas, ke Tinubu estas pli lerta politikisto ol la aliaj.\n\nDum la kampanjo, aĉaj komentoj, kiuj reflektis la profundan dividon de Niĝerio, povis esti aŭdataj kaj legataj ĉie. Kelkaj homoj de aliaj etnoj komentis, ke Tinubu estis tro maljuna. Iuj false asertis, ke li ĉiam malsekigas sin antaŭ ol atingi necesejon aŭ ke li estas drogulo.\n\nTinubu mem adoptis iom kontraŭdemokratian sloganon. Dum sia elekto-kampanjo li deklaris: „ èmi ló kà ”, (estas mia vico [por regi]), kvazaŭ la fina gajninto ne estus decidita per demokratia procezo. En kelkaj jorubaj urboj, oni povis poste vidi afiŝtabulojn kun frazo Yoruba ló kàn (Jen la vico de la jorubo [por regi]). Tamen, laŭ la neskribita regulo en Niĝerio, la pozicio de la prezidento alternas ĉiun kvaran aŭ okan jaron inter la Nordo kaj la Sudo; tial, kvankam nedemokratia, la slogano ne estis tute stranga.\n\nEn radio-programo el Ibadan (Jorubio) unu el la prezentistoj demandis: „Kial ni neniam havis dumvivan prezidenton kiel en iuj aliaj afrikaj landoj?”. Alia prezentisto respondis: „Ni estas pli civilizitaj kaj nia demokratio estas pli moderna”. Lia kolego rebatis: „La pozicio de prezidento estas tiel feroce avidata, ke estas tro da kandidatoj. Do, neniu individuo povas facile resti tie pli ol la ok konstitucie aprobitajn jarojn”. En alia radioprogramo post la elektoj, alvokanto diris en la joruba, ke li esperas, ke Bola Tinubu translokos la nacian ĉefurbon de Abuĝo reen al Lagoso.\n\nLa guberniestra elektado, kiu devis okazi unu semajnon post la prezidentaj elektoj, estis prokrastita je semajno – onidire por eviti iujn perceptitajn erarojn pri la prezidenta elekto. Aliaj opinias, ke oni restarigis la maŝinojn, intence konservinte la datumojn de la antaŭaj elektoj pro tiuj, kiuj asertis, ke la elektoj estis falsitaj, kaj eventuale volos kontroli la rezultojn.\n\nMi hazarde renkontis junulon post la guberniestraj elektoj. Li estas kristano el iu norda ŝtato kaj lamentis, ke oni prokrastis la anoncon pri la venko de iu norda kandidato, ĉar la kandidato estas kristano kaj, eĉ pli nedezirinde, virino. Tamen mi ne povis konfirmi lian aserton.\n\nLa kandidato de Laborista Partio, kiu havis trian lokon en la prezidentaj elektoj, pretendis venkon. Li diris, ke la elektorezulto estas falsita. Li amasigis 20 juristojn por jure batali. APC, kiu estis deklarita la gajninto, siavice akiris 12 advokatojn por defendi la venkon de tiu partio. Dume plejmulto de la ceteraj partioj decidis fari nenion pri la rezulto. Kelkaj eksterlandaj gvidantoj (notinde, la usona) jam gratulis la deklaritan venkinton kaj konsilis al la aliaj kandidatoj doni lokon al paco.\n\nPost la ekskoloniiĝo, en Niĝerio ekzistis sana konkurado inter la regionoj, kiam ĉiu popolo evoluigis siajn naturresursojn. Neniu regiono estis postlasita.\n\nTamen Niĝerio malkovris tergason, kiu iusence alportis severan malbenon al la lando. Nun, ĉiu tribo volas produkti prezidenton, sciante, ke li respondecos pri ĉiuj naturresursoj. Tiam profunde triba, nepotisma kaj korupta, la prezidento certe helpos unue sian propran tribon, ĉar lia vera celo ne estas servi, sed esti ĉefpartoprenanto ĉe la tablo por dividi la tiel nomatan „nacian kukon”.", "author": "Gabriel OLúBùNMI ÒSHó-DAVIES", "categories": ["Aktuale", "NIĜERIO", "Politiko"], "audio_links": null}
{"url": "https://www.monato.be/2023/013364.php?p", "title": "Über den Wolken", "published": "2023-08-01 00:00:00", "content_text": "... muss die Freiheit wohl grenzenlos sein. („Super la nuboj la libereco supozeble senlimas”. El kanto de Reinhard Mey, germana muzikisto).\n\nLa artikolo Aviadilaj 5G-aparatoj: novaĵoj por eŭropaj vojaĝantoj ( MONATO 2023/04, p. 21 ) raportas pri novaj EU-reglamentoj pri la uzado de aparatoj en aviadiloj. La verkanto asertas: „tiu nova teknologio estos grava por faciligi la dumflugan vivon”.\n\nMiaopinie faciligoj de la dumfluga vivo ĉi-tempe ne estu tre altranga celo teknologia aŭ leĝa. Aprobiĝu pliaj EU-reglamentoj. Atingu tiuj reglamentoj efektivan kaj progresontan malpliigadon de la suma damaĝo ĉiujare, ĉiulande kaŭzata de la flugvojaĝoj. Tiaj reglamentoj estus vere grava kaj festinda sukceso, ĉar pli da loĝebla planedo restus: vera leĝa ilo por „igi (flug)vojaĝadon pli senzorga”! Tiam aviadilaj 5G-iloj fariĝus agrablaj novaĵoj.\n\nDankegon al Leonardo Araya pro la najbara artikolo Klimatŝanĝiĝo kaj incendioj detruis sudan Ĉilion ! ( MONATO 2023/04, p. 23 )", "author": "Peter SCHUNDA", "categories": ["Aktuale"], "audio_links": null}
{"url": "https://www.monato.be/2023/013365.php?p", "title": "La naturo sorĉas sed ne ŝercas", "published": "2023-08-01 00:00:00", "content_text": "En majo 2023 la italan geografian areon Romanjo (parto de la pli ampleksa regiono Emilio-Romanjo) frapis terura kaj mortiga inundo, unu el la ĉefaj okazintaj en la lastaj jardekoj en Italio. En la aldonitaj fotoj, spite al la disvastiĝinta detruo kaj malkomforto, eblas plezure vidi, ke la loĝantaro ne malkuraĝiĝas kaj tuj komencas repurigi la areon el ĉiea koto kaj ŝlimo: tasko tre malfacila kaj krome komplikita de daŭraj sinsekvaj pluvoj. Ĉio tamen ŝajnis pli farebla danke al la konkreta helpo de la multaj volontuloj venintaj de ĉiu parto de Italio por subteni siajn samnacianojn. Tiaj agoj ĉiam donas esperon por la estonteco de la homaro, malsame ol aliaj agoj kaj komentoj fare de malbonvolemaj homoj, kiuj tute ne konas la sciencajn faktojn malantaŭ tia inundo, kiu nek estis la unua nek estos la lasta. Ni klarigu iujn faktojn el geologia vidpunkto.\n\nNi vivas en mondo, en kiu ĉiu opinio estas finfine akceptinda: esprimi sin estas laŭleĝe, kvankam foje stulte, sed unu aspekton la plimulto de komentantoj flankenlasas, kaj temas pri kerna afero: la ĵusa inundo okazis en tio, kio nomiĝas „aluvia ebenaĵo”. Ĉu vortoj, kun sia etimologio, signifas ion? La tiel nomata Pada Valo, en norda Italio, estas fekunda valo, kiu estiĝis per inundoj, kiuj kondukis al la deponado de sedimentoj transportitaj valen de riveroj: do, de tempo al tempo tiu vasta ebenaĵo estas inundata de la akvoj de Pado kun la aldono de multaj sedimentoj.\n\nPro tio, la okazado de inundoj en tiaj lokoj estas absolute nenio stranga kaj nenio mirinda, el scienca vidpunkto. Neniu unuopa homo aparte kulpas pri sufiĉe kutima kaj sume nebremsebla, natura evento. Ĉu la tiom priparolata mondvarmiĝo pliigis kaj plifortigis ĉi tiujn okazaĵojn? Jes, probable. Sed tio ne signifas, ke aliaj tiaj kaj eĉ pli gravaj inundoj ne jam okazis en fora aŭ malfora pasinteco. Centoj, miloj da inundoj kaj aluvioj okazis en la Pada Valo dum la daŭro de la tera historio.\n\nOni cetere notu: la mapo de Italio pri akvorilataj katastrofoj estas plenumita ne lastatempe, sed antaŭ iom da jaroj. Ties plej ĝisdata versio datumas de 2017. Oni rigardu la areojn ĉi-foje frapitajn de la ruiniga inundo: ili estas blukoloraj. Ilia (tiom intensa) bluo (P3) signifas nenion alian ol maksimuman akvorilatan danĝeron. Kio do mirigas? Kial oni krias?\n\nEble politiko povintus kaj devintus fari pli. Iu el ni povintus kaj devintus, kaj fakte neprus en Italio asigni pli da mono por parte redukti la gravajn riskojn pri naturaj katastrofoj, kiuj staras super plej multaj regionoj. Neniu dubas pri tio. Sed oni memoru la jenan fakton: tiaj okazaĵoj ne povas esti evitataj. Gravajn naturajn fenomenojn (ne nur inundojn, sed ankaŭ vulkanajn erupciojn, tertremojn ktp), ne eblas deturni, forturni, devojigi, fordirekti. Ili ĉiam okazis.\n\nOni povas kaj sendube devas klopodi kiel eble plej malpliigi la riskojn, kun la prioritata celo savi homvivojn kaj konstruaĵojn, sed forpeli kaj retropuŝi tion, kio nature okazas, estas neeble. Oni konsciu pri la malsamo. Iu fakulo kredas eĉ tion, ke „bonŝance” tiuj okazaĵoj ne povas esti evitataj, ĉar tio signifus, ke la homo iĝis kapabla centelcente domini la Teron kaj laŭplaĉe mastrumi ĝiajn naturajn fenomenojn: eventualaĵo, kiu ne ŝajnas tre trankviliga, konsiderante la malbonon, kiun nunaj homoj faradas.\n\nDo oni provu vidi la kernon de la afero. Kun kompataj pensoj kompreneble turnataj al la viktimoj (ĝis nun: 15) de la inundo en Romanjo, al kies loĝantaro la registaro de la ĉefministr(in)o Giorgia Meloni [ĝorĝa meloni] (ŝi petis ne uzi inan formon …) haste asignis du miliardojn da eŭroj, estus taŭge fari paŝon malantaŭen rilate al la itala memcentra emo. Estas eraro ekspluati ĉiun katastrofon por kulpigi iun homon aŭ politikan partion pri ajna natura fenomeno okazanta.\n\nMalkompataj pensoj male al tiuj, kiuj, sidante en siaj komfortaj hejmoj anstataŭ veturi al Romanjo por helpi ĝin renaskiĝi, improvize rolis kiel fakuloj (rimarku: nuntempe, en Italio de Chiara Ferragni kaj ŝiaj kolegoj, ĉiu ajn estas „influanto” kaj ĉioscia: kiel diras komikisto en televida programo, „ne plu eblas ie trovi unu idioton”). Sed ie-tie idiotaj uloj estas: ekzemple tiuj, kiuj atribuis la katastrofon al ellasaĵoj de aviadiloj, kiuj semajnon antaŭ la inundo flugis super la areo. Aliuloj akuzis, aliflanke, geo-inĝenieradon. Apud ili, jen aliaj individuoj, kiuj pli logike kaj eble ne tute malprave rilatigis la eventon al nesufiĉa purigado de riverfluejoj kaj al la manko de preventa agado (kio estas ja necesa; sed delonge, ne ekde hodiaŭ), dum stultuloj indikas per sia fingro iun malsimpatian politikiston (dekstrulon, kiam la maldekstro regas; maldekstrulon, kiam la dekstro regas). Estus pli saĝe akcepti, ke la Tero havas sian ritmon, sian funkciadon: la naturo sorĉas sed ne ŝercas. Ni devas lerni respekti ĝin kaj kunvivi kun ĝiaj kapricoj. Ĉi tiu planedo povas skurĝi nin – etetajn kreitaĵojn spite al nia sintrotakso – ĉiam ajn.", "author": "Cristina CASELLA", "categories": ["Aktuale", "OPINIO", "Mondvarmiĝo"], "audio_links": null}
{"url": "https://www.monato.be/2023/013366.php?p", "title": "Sezono de fragoj", "published": "2023-08-01 00:00:00", "content_text": "Jam en la ŝtonepoko la homoj manĝis fragojn. Trovi kaj kolekti la malgrandajn „arbarajn fragojn” estas penige. Ankaŭ hodiaŭ en Aŭstrio ili estas malofte aĉeteblaj kaj multekostaj.\n\nEn Francio, meze de la 18a jarcento, oni sukcesis per hibridigo ekhavi tre grandajn fragojn, kiujn oni hodiaŭ plej ofte kultivas kaj nomas „ĝardenaj fragoj”.\n\nEn 2023 la sezono de la fragoj komenciĝis en Aŭstrio malpli frue ol kutime, ĉar en aprilo kaj majo estis malpli varme ol dum la pasintaj jaroj. Aŭstrie la grandaj fragoj, nomataj ananasaj fragoj, kreskas sur 11 kvadrataj kilometroj, ĉefe oriente de Vieno. En majo 2023 unu kilogramo kostis 13 eŭrojn. Dum la somero la prezoj estas ĉiam malpli altaj.", "author": "Renate kaj Walter KLAG", "categories": ["Aktuale", "AŬSTRIO", "Moderna vivo"], "audio_links": null}
{"url": "https://www.monato.be/2023/013367.php?p", "title": "Majaa fervojo: kunlaboro surrela", "published": "2023-08-01 00:00:00", "content_text": "La historioj de Meksiko kaj Kubo havis kaj havas komunajn erojn. Dum la ĵus pasintaj jaroj ambaŭ popoloj kaj registaroj pliproksimiĝis unu al la alia kaj sekve plifortigis siajn amikecon kaj kunlaboron. La kunlaboro estis kaj estas intensa precipe per sanprogramoj: brigadoj de kubaj kuracistoj batalis kontraŭ la terura kovimo en la azteka lando, sendis kubajn kontraŭ-kovimajn vakcinojn kaj aliajn erojn al Meksiko.\n\nAlia ekzemplo de ekonomiaj rilatoj estas la liverado de balasto por la konstruado de la majaa fervojo.\n\nLa majaa fervojo estas transporta projektego de la meksika registaro prezidata de Andrés Manuel López Obrador. Ĝi ebligos novan fervojan servon, kiu interkonektos la plej gravajn urbojn kaj turismejojn de la duoninsulo Jukatano per 1554 kilometroj da reloj. Ĝia itinero kovros 40 municipojn de kvin ŝtatoj: Jukatano, Kintanaroo, Kampeĉo, Tabasko kaj Ĉiapaso, kaj enhavos 181 loĝlokojn, 20 staciojn kaj 14 haltejojn. Ĝi utilos kiel transportilo de homoj kaj ŝarĝoj ankaŭ en la turisma branĉo.\n\nLaŭ la plano oni inaŭguros ĝin fine de 2023, kaj tio stimulos la turisman industrion kaj la socian bonstaton de la regiono, eĉ de la indiĝenaj komunumoj de tiuj meksikaj ŝtatoj. La investo estas ĉ. 20 820 milionoj da meksikaj pesoj (ĉ. 1100 milionoj da eŭroj). Prezidento López Obrador asertis, ke „La projekto estas simbolo de fiereco de la naciaj civila kaj armea inĝenierartoj”. Ĝi protektos la medion, ĉar oni konsideras krei novajn protektatajn naturareojn.\n\nEn la kuba centra-suda provinco Cienfuegos situas la ŝtonminejo Arriete, ĝuste en la municipo Palmira. Ĝi estas valora mino de vulkana roko, el kie oni elfosas – per eksplodigo kaj borado – ŝtonplatojn (hisp. piedra rajón ) 1 , kiujn oni sendas al Meksiko por la konstruado de la fervojo.\n\nMeksiko mendis pli ol 1 400 000 kubajn metrojn da ŝtono, kio estas ĉ. 15,5 % de la kvanto bezonata por la konstruado. La mendita kvanto kovros 241,2 kilometrojn de la pli-ol-1500-kilometra fervojo.\n\nLa ŝtonminejo havas sufiĉan materialon por kontentigi la bezonojn, kaj la ŝtonplatoj havas fizikajn kaj kemiajn ecojn tute taŭgajn por la fervoja konstruado.", "author": "Juan Carlos MONTERO MEDINA", "categories": ["Aktuale", "KUBO-MEKSIKO", "Moderna vivo"], "audio_links": null}
{"url": "https://www.monato.be/2023/013369.php?p", "title": "Sauda Arabio pretigis seĝon por Sirio", "published": "2023-08-01 00:00:00", "content_text": "La maja ministra pintkunveno de Araba Ligo en la sauda urbo Ĝido promesis esti sensacia. Antaŭe, en la diplomatia mondo disvastiĝis onidiroj pri reaktivigo de la siria membreco en la Ligo. Unue onidiroj fariĝis nekonfirmitaj informoj, poste pli kaj pli da fontoj konfirmis la espereblan ĉeeston de la siria ministro en la kunveno. Finfine la liga proparolanto konfirmis, ke la siria ministro pri eksteraj aferoj Faisal Mekdad estas invitota al Ĝido.\n\nSirio estas sub diktaturo, ekde 1971 ĝin regis per forto kaj teroro la generalo Hafez al-Assad, kaj post lia morto en la jaro 2000 prezidantiĝis lia filo Baŝar. En Sirio la sekreta polico regas ĉiujn vivaspektojn, ne ekzistas esprimlibereco, malliberejoj estas plenaj de politikaj kaptitoj, kaj naciaj malplimultoj estas terure persekutataj. Damasko konstante minacas najbaran Libanon, kiun Sirio okupis inter la jaroj 1976 kaj 2005.\n\nEn januaro 2011 en diversaj siriaj urboj komenciĝis rapide pligrandiĝantaj manifestacioj, kies partoprenantoj postulis profundajn politikajn reformojn en la lando. La reĝimo senkompate subpremis la paceman, neinciteman movadon, el kio rezultis vasta interna milito. En novembro de la sama jaro, post kiam konfirmiĝis sendependaj raportoj pri la sangverŝado sur siriaj urbostratoj, Araba Ligo decidis suspendi Sirion. Damasko restis membro de la Ligo, sed rajtis nek partopreni en ĝiaj laboroj, nek voĉdoni en la pleno.\n\nDum la milito Sirio fariĝis batalkampo, kie estis aktivaj armeoj el multaj aliaj landoj. En la jaro 2014, la usona registaro komencis sur la siria teritorio militintervenon kontraŭ Islama Ŝtato. La sekvan jaron Damasko petis militan helpon de Rusio, kaj tiun helpon ĝi ricevis. Rusio sendis armitajn fortojn, militinstruistojn kaj la fifaman Vagner-Grupon, kiuj batalis kontraŭ kaj Islama Ŝtato kaj la siria opozicio. En 2017, la situacio iĝis pli danĝera, kiam alianco de usonaj, francaj, britaj, jordaniaj, aŭstraliaj, turkaj kaj aliaj fortoj eksubtenis la kontraŭ-baŝarajn ribelantojn kaj batalis kontraŭ la registaraj siriaj taĉmentoj.\n\nPost la grandega tertremo, kiu okazis la 6-an de februaro ĉi-jare en siriaj kaj turkaj landlimaj regionoj, multaj arabaj landoj senprokraste sendis kondolencajn mesaĝojn. La arabaj registaroj ne limiĝis nur al vortoj, sed proponis financan helpon, provizis medikamentojn kaj vivsavajn ekipaĵojn. Ili sendis kuracistojn, helpantojn kaj serĉtaĉmentojn. Samtempe la siria reĝimo malofte akceptis helpon de okcidentaj landoj kaj humanitaraj organizaĵoj. Damasko permesis eniron en la landon nur al arabaj, iranaj, ĉinaj kaj rusaj konvojoj. Aldone, efika subteno estis malfacila, ĉar la norda landlimregiono estas longtempe batalzono inter la registara armeo, opoziciaj Siriaj Demokratiaj Fortoj, ŝijaismaj milicoj subtenataj de Irano, aliaj fortoj ligitaj kun Turkio, Rusio ktp. Tamen, Sirio uzis la kompaton por revivigi duonformalajn rilatojn kun okcidentaj landoj.\n\nRestarigo de rilatoj kun Sirio estis parto de longa procezo. En marto, Irano kaj Sauda Arabio interkonsentis revivigi la duflankajn diplomatiajn rilatojn. Ambaŭ landoj havas multjardekan historion de rivaleco – ĉiu el ili pretendas havi gvidan rolon en la regiono. Ili ne konsentas pri petrolkomerco, Irano forte kontraŭas la fortan saudan aliancon kun Usono. Riado rompis siajn rilatojn kun Teherano en 2016, post kiam homamaso bruligis la saudan ambasadejon en la irana ĉefurbo, protestante kontraŭ la ekzekuto de la fama ŝijaisma klerulo Nimr an-Nimr 1 fare de saudaj aŭtoritatoj.\n\nSensacia estis ne nur la fakto mem, ke du rivalaj landoj en la regiono de la Golfo (kiu, parenteze, estas nomata Persa en Irano kaj Araba en arabaj landoj) revenis al paca kunvivado, sed ankaŭ la loko, kie iliaj reprezentantoj renkontiĝis. La novaĵo estis anoncita el Pekino, kio spronis komentojn pri la nova rolo de Ĉinio en la monda politiko.\n\nEn multaj nunaj internaj militoj batalas ne nur internaj armeoj, milicoj kaj aliaj armitaj grupoj. En Sirio, Libio, Jemeno kaj aliaj landoj ambaŭ flankoj ricevas subtenon de diversaj registaroj, kiuj sendas taĉmentojn, instruistojn, monon kaj militajn ekipaĵojn. Sekve, interkonsento kun Irano havos videblajn konsekvencojn por eventoj en ĉi tiuj militŝirataj landoj, kie la irana reĝimo subtenas unu el la flankoj. Por Teherano, longdaŭra aliancano de Damasko, estas grave, ke Sirio denove partoprenu en la laboroj de Araba Ligo. Tio certigas iranan nerektan influon en ĉi tiu organizaĵo. Aliaj landoj, precipe arabaj proksimaj aŭ malproksimaj najbaroj en la regiono, esperas, ke malpliiĝos la monfluo, kiu iras de la ajatoloj al Sirio por subteni lokajn milicanojn.\n\nLa membroj de Araba Ligo ne estis tute unuiĝintaj pri la restarigo de Sirio en la organizaĵo. Kuvajto kaj Kataro forte kontraŭis la ideon dum ministraj kunvenoj, sed la sauda voĉo ne estis kontraŭpezebla. La ondo grandiĝis – saudaj, egiptaj kaj jordaniaj reprezentantoj vizitis Damaskon, siriaj ministroj estis bonvenigataj en Kairo, Maskato kaj Tunizo. Kelkaj landoj emfazis, ke la Ligo prilaboris planon por reakcepti Sirion en la organizaĵon, laŭ iuj kondiĉoj: plurkandidataj elektoj de prezidanto, liberigo de ĉiuj politikaj malliberuloj, dialogo kun opoziciaj medioj, permeso al la Ligo kaj eksterlandaj amaskomunikiloj sekvi la reformprocezon. Neniu el ĉi tiuj kondiĉoj estas plenumita, kaj prezidanto Baŝar al-Assad ne pretas plenumi ilin. Por Jordanio alia grava zorgo estas fenetilino, aŭ kaptagono, malmultekosta kaj rapidege dependiga drogo, kiu estas amase produktata en Sirio. Jordanion trapasas la ĉefvojo de kontrabandistoj, kiuj transportas kaptagonon al la golflandoj, kaj parto de la drogoj bedaŭrinde restas en la lando.\n\nSauda Arabio sukcese enkondukis ian politikan planon, kiu restas nekonata al aliaj. Eble, la celo estas interkonsento pri Jemeno, kie daŭras alia senfina kaj kostoplena milito.\n\nAl prezidanto Baŝar estas grandega sukceso, ke Sirio denove partoprenas en la laboroj de Araba Ligo. La Ligo montris siaflanke nekapablon altrudi sian volon al unu el la membroj.\n\nEŭropa Unio estas grava partnero por la arabaj landoj kaj por la Ligo. Ĉu la eŭropaj ministroj volos sidi kun Faisal Mekdad, la siria ministro pri eksteraj aferoj?\n\n(Re)legu ankaŭ la artikolon Rusiaj interesoj en Sirio ( MONATO 2017/12, p. 8 ).", "author": "Maksat KUDAJBERGEN", "categories": ["Aktuale", "PROKSIM-ORIENTO", "Politiko"], "audio_links": null}
{"url": "https://www.monato.be/2023/013371.php?p", "title": "Furoras rostaĵo en Zibo", "published": "2023-08-01 00:00:00", "content_text": "La registaro de Zibo – relative nekonata urbo en la provinco Ŝandongo en orienta Ĉinio – por altiri vizitantojn klopodis disvastigi la antikvan kulturon Qi [ĉi], ĉar Zibo estis la ĉefurbo de la regno Qi, unu el la plej potencaj antaŭ 3000 jaroj.\n\nEn februaro Zibo tamen neatendite furoris en sociaj retejoj, kaj dum la kvin majaj feritagoj okaze de la Internacia Tago de Laboristoj la turistaj mendoj pliiĝis je 2000 % kompare kun la sama periodo de la pasinta jaro. Kial? La respondo estas rostaĵo!\n\nNi kaptu la scenojn: Atendovicoj serpentumas centojn da metroj antaŭ rostejoj; kelkaj klientoj kunportis siajn proprajn taburetojn por sidi, sed aliaj tute ne zorgas pri sidlokoj kaj manĝas stare; en kelkaj budoj elĉerpiĝas materialoj, do per laŭtparolilo oni proponas al la klientoj iri al najbaraj budoj.\n\nOni povas pensi, ke eble temas pri recepto speciala en Zibo, tiel la rostaĵo fariĝis furora kaj altiras homojn de aliaj ĉinaj lokoj kaj eĉ de aliaj landoj.\n\nEstas freŝaj viandopecoj sur rostostangoj, kuirataj per karbo, siblantaj en oleo. La pecoj estas krispaj ekstere kaj molaj interne, trempitaj en saŭco kune kun ŝaloto kaj patkuketo. La rostaĵo de Zibo konservas la esencon de la ŝandonga kuirarto, unu el la ok ĉinaj kuirartaj skoloj. Maleblas ne cedi al ĝia allogo! Sed oni scias ankaŭ, ke la ĉina kuirarto estas tre riĉa kaj diversa, kaj rostaĵo varias de loko al loko.\n\nLa kialo ĉi-okaze estas fakte alia. Post kiam la rostaĵo de Zibo famiĝis interrete, la loka registaro rapide reagis. Oni aldonis trajnajn itinerojn kaj 21 busliniojn en ĉiuj semajnfinoj, kaj publikigis oficialan mapon pri rostaĵ-manĝejoj. Volontuloj estis senditaj al la fervoja stacidomo por doni al turistoj konsilojn kaj rekomendojn. Registaraj membroj anticipe kunordigis, ke turistoj povu eniri allogajn ejojn senpage, nur per montro de siaj fervojaj biletoj. Taksiistoj, kiuj rifuzas uzi taksimetron aŭ preni pasaĝerojn, estas tuj suspenditaj. Ankaŭ strikta kontrolado estas plenumata por malebligi altigon de prezoj kaj trompojn pri la pezo de la manĝaĵo.\n\nKrom tio, studentoj el iuj universitatoj estis alvokitaj fari senpagajn vizitojn al la urbo, kiel rimedo por allogi talentulojn. Pro komunaj klopodoj de la loka registaro kaj de lokanoj estiĝis la populareco de Zibo.\n\nEn la lastaj jaroj en multaj lokoj oni esploris pri novaj manieroj akceli la kulturan kaj turisman reklamadojn kaj kreskigi la lokan ekonomion. La klopodoj en Zibo meritas admiron. Espereble la furoro daŭros longan tempon.", "author": "Alice LIU", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2023/013374.php?p", "title": "Sanmarina ĉefministro vizitas Havanon", "published": "2023-08-01 00:00:00", "content_text": "La pasintan 27an de majo la prezidento de Kubo Miguel Díaz-Canel Bermúdez oficiale akceptis en la Palaco de la Revolucio la sanmarinan ĉefministron Luca Becarri, kiu unuafoje vizitis la plej grandan insulon de Antiloj.\n\nDíaz-Canel asertis, ke la nuna vizito emfazas momenton historian en la rilatoj inter niaj ŝtatoj, „ni estas du etaj landoj, kiuj batalis por siaj sendependeco kaj suvereneco”. La kariba estro interalie dankis la gaston por la sanmarina apogo kontraŭ la usona blokado.\n\nBecarri, kiu estas ankaŭ ministro pri eksteraj rilatoj, internacia ekonomia kunlaboro kaj telekomunikadoj de Sanmarino, esprimis „sian kontenton viziti Havanon kun la celo plifortigi la ligojn inter la du landoj, kiujn li priskribis kiel stabilajn kaj daŭrajn”. Li agnoskis, ke la nunaj tagoj estas malfacilaj: post tri jaroj kovimokrizaj en Eŭropo okazas milito.", "author": "Juan Carlos MONTERO MEDINA", "categories": ["Aktuale", "KUBO", "Politiko"], "audio_links": null}
{"url": "https://www.monato.be/2023/013376.php?p", "title": "Civila kuraĝo", "published": "2023-08-01 00:00:00", "content_text": "Al la magazino MONATO mi profunde dankas pro la spirite penetrema artikolo La milito de Vadim Sidur ( MONATO 2023/06, p. 16-18 ) kaj pro la admirinda civila kuraĝo de ties aŭtoro Aleksej Salomatov. Herooj kiaj Vadim Sidur aŭ Aleksej Salomatov alportas gravan konsolon kaj necesan esperon al ni en nia nuntempa teruriĝo vidalvide al la amok-kuranto Putin.", "author": "Benoît PHILIPPE", "categories": ["Aktuale"], "audio_links": null}
{"url": "https://www.monato.be/2023/013377.php?p", "title": "Ne fakgrupo", "published": "2023-08-01 00:00:00", "content_text": "Mi legis la intervjuon kun Simon Smits ( MONATO 2023/06, p. 24 ). Bedaŭrinde aperis eraro en ĝi. La fondaĵo Stichting Taalverdediging ne estas fakgrupo de Esperanto Nederland .", "author": "Ineke Emmelkamp", "categories": ["Aktuale"], "audio_links": null}
{"url": "https://www.monato.be/2023/013379.php?p", "title": "Najbaroj sur la sama ŝipo", "published": "2023-08-01 00:00:00", "content_text": "Korea Respubliko gastigis fine de majo ĉi-jare la unuan pintkunvenon kun la membroj de la Pacifik-Insula Forumo (PIF) 1 kaj alprenis la komunan deklaron „Partnereco por elastaj libereco, paco kaj prospero en la Pacifika Oceano”. Ĝi estis la unua vidalvida plurpartia pintkunveno prezidata de la prezidento Yoon Seok-yeol, kiu ekoficis antaŭ unu jaro. La kunveno ankaŭ alkondukis diplomatian rilaton kun Niuo, kiu antaŭe restis la ununura inter la pacifik-insulaj landoj sen diplomatia rilato kun Koreio.\n\nEn pintkunvena deklaro prezidento Yoon diris, ke Koreio decidis provizi pacifik-insulajn landojn per financaj kaj teknologiaj subtenoj, kaj ke por la daŭripova partnereco Koreio duobligos la Oficialan Helpon por Disvolviĝo (ODA) 2 al 39,9 milionoj da usonaj dolaroj en 2027 kaj pligrandigos la Kunlaboran Fonduson inter Koreio kaj PIF.\n\nLa deklaro emfazis, ke Koreio subtenos la strategion 2050 de PIF por la Blua Pacifika Kontinento kaj partoprenos ĝian klopodon minimumigi la damaĝon kaŭzatan de klimata ŝanĝiĝo. Ĝi ankaŭ menciis la protekton de maraj resursoj kontraŭ media poluado per radioaktivaj substancoj.\n\nLa pacifik-insulaj landoj bonvenigis la proponon de Koreio gastigi la Mondan Ekspozicion 2030 en Busano. Fine la du flankoj, Koreio kaj PIF, konsentis okazigi kunvenon de ministroj pri eksteraj rilatoj ĉiun duan jaron kaj daŭrigi la pintkunvenon.\n\nLaŭ la registaro Koreio kiel „monda spina ŝtato” pretigis per la kunveno pontkapon por efektivigi sian strategion por la Hinda kaj Pacifika Oceanoj, establante solidan partnerecon kun pacifik-insulaj landoj, kiuj emerĝis kiel grava regiona kerno meze de hegemonia konkuro inter Usono kaj Ĉinio.\n\nLa regiono de PIF havas altan kapablon disvolviĝi danke al abundaj fiŝaroj kaj mineralresursoj kaj al vastaj ekskluzivaj ekonomiaj zonoj (EEZ). Ĝia entuta teritorio, inkluzive de EEZ, estas de ĉirkaŭ 40 milionoj da kvadrataj kilometroj, kaj okupas 14 % de la tutmonda areo.\n\nJam aparte okazis pintkunveno kun la pacifikaj insuloj kaj Ĉinio, Japanio, Francio kaj Barato. Cetere Ĉinio en aprilo 2022 subskribis traktaton pri sekureco kun Salomonoj, kaj responde Usono en septembro de la sama jaro invitis la ĉefgvidantojn de la pacifik-insulaj landoj al Vaŝingtono por unuafoje gastigi pintkunvenon.\n\n(Re)legu ankaŭ la artikolon Ĉinio kaj Salomonoj: polemika interkonsento en MONATO 2022/10, p. 3 ( 2022/013141.php ).", "author": "CHO Sung Ho", "categories": ["Aktuale", "PACIFIKO", "Politiko"], "audio_links": null}
{"url": "https://www.monato.be/2023/013380.php?p", "title": "La fenomeno de tutmondaj migradoj", "published": "2023-08-01 00:00:00", "content_text": "Ubi natus est, et suscipit , ekzistas tia maksimo 1 . Pro la nuna situacio en la mondo ĉi tiu esprimo fariĝis absoluta anakronismo. Tio iam estis vera, en epoko de malmulta socia kaj geografia moviĝado; tio tamen absolute ne funkcias same nuntempe. Ĝi estas banalaĵo, sed indas mencii ĝin.\n\nĈu nuntempaj tutmondaj migradoj en la fifama epoko de tutmondiĝo, pri kiu oni tiom parolas, estas senprecedencaj? Unuflanke, en 2013 estis 236 milionoj da transnaciaj migrantoj en la mondo – miriga cifero. Sed aliflanke tiu elcentaĵo ne estas tiom granda – nur 3 % de la monda loĝantaro. Kaj tiuj tri procentoj ne ŝanĝiĝis dum la lastaj cent jaroj: la nuna situacio tute ne estas unika. Eĉ pli, nuntempe (en 2022) ĉirkaŭ 14 % de la usona loĝantaro estas enmigrintoj, kaj antaŭ la unua mondmilito tiu nombro estis ĝis 15 %. Tio signifas, ke hodiaŭ oni eĉ ne atingas la nivelon, kiu estis antaŭ cent jaroj. Ĝenerale la fluoj de homoj el Eŭropo (kiu „eksportis” homojn dum cent kvindek jaroj kaj nur nun komencas „importi” ilin) al Nord- kaj Sud-Ameriko estis tiom grandaj tiam, kiom ili estas hodiaŭ, kaj eble eĉ pli. Tiel, necesas dispeli la iluzion pri senprecedenco de tutmondaj migradoj en la „fifama” epoko de tutmondiĝo.\n\nNun ni parolu pri teorioj kaj provoj koncepti ĉi tiun fenomenon. Sen eniri detalojn, ni diru, ke multaj teorioj estas ekonomicentraj: ili deiras de ekonomia determinismo. Laŭ tiuj teorioj malriĉa lando devas nepre esti provizanto de migrantoj al riĉa, sed tiel ne estas. Similaj teorioj ne respondas al du fundamentaj demandoj:\n\n1. Kial la hodiaŭaj migraj fluoj disvolviĝis tiamaniere (laŭ kvanto kaj direkto)? 2. Kial iuj homoj migras kaj aliaj ne? Estas tiuj, kiuj, el ekonomia vidpunkto, devus translokiĝi al alia lando, sed ial ne faras tion. Racio kvazaŭ diras: Turkoj migras al Germanio, ĉar Turkio estas pli malriĉa kaj Germanio estas pli riĉa, kaj meksikanoj migras al Usono, ĉar Meksiko estas malriĉa kaj Usono estas riĉa. Ĉu tio ne estas fakto? Ne, tio ne estas fakto. Tio estas postfakta raciigo. Oni klarigas postfakte tion, kio jam okazis.\n\nSed kial tio okazis? Kial meksikanoj aŭ puertorikanoj iras al Usono, kaj turkoj iras al Germanio, kaj homoj el aliaj landoj ne iras al riĉaj najbaraj landoj? Fakte, tiuj migradfluoj havas pasintajn interrilatojn de dominado kaj submetiĝo, devenantaj de tre antaŭlonga tempo. Jen kelkaj ekzemploj: kial estas tiom da migrantoj el Magrebo en Francio? Ĉar tie estas iama franca kolonio. Kial estas tiom da surinamanoj kaj antilanoj en Nederlando? Ĉar tie estas iamaj nederlandaj kolonioj. Kial estas tiom da pakistananoj, bangladeŝanoj kaj hindoj en Britio? Ĉar tie estis iamaj britaj kolonioj. Kial estas tiom da turkoj en Germanio? Ĉar Germanio okupiĝis pri gastlaboristaj programoj: en la 1960aj jaroj ĝi kreis pli ol kvincent dungoficejojn laŭ tuta Mediteraneo, responde al la manko de kolonioj.\n\nNun oni venu al alia iluzio, kiun mi ankaŭ volas dispeli: la iluzio de kompato. La esenco de ĉi tiu iluzio: prospera humana „nordo” ebligas al homoj el la landoj de la malfeliĉa „sudo” veni por pli bona vivo. Fakte, kompreneble, temas pri interdependeco: Eŭropo bezonas migrantojn ne malpli ol migrantoj bezonas Eŭropon pro bezono, kiun kaŭzas malkresko de laboraĝa loĝantaro. Unu virino havas en Rusio mezume 1,6 infanojn ( Rosstat , Federacia Servo de Ŝtata Statistiko por 2020). Tio ne sufiĉas eĉ por simpla loĝantarkresko. Kaj kiam oni parolas pri la proporcio de la laboraĝa al la emeritaĝa loĝantaro en la kunteksto de kreskanta vivdaŭro, evidentiĝas, ke sen migraj fluoj Eŭropo simple ne pluvivus.\n\nLa dua punkto estas la laboroj „3d”: dirty, dangerous and difficult 2 . Malfacilaj, malpuraj kaj ne tre prestiĝaj laboroj ne estas dezirataj inter lokaj loĝantoj. Iuj diras, ke lokanoj simple ne estas dungitaj por tiaj laboroj, sed fakte, la lokanoj simple ne volas iri tien. Ekzistas pluraj merkatsegmentoj, kiujn ne deziras la loka loĝantaro pro diversaj kialoj, inkluzive pro manko de prestiĝo. Tiuj merkatsegmentojn okupas migrantoj. Kelkaj industriaj branĉoj (ekzemple hoteloj kaj restoracioj, agrikulturaj kompleksoj) simple kolapsus, se ne estus migradfluo.\n\nOni reiru iomete: kial estas tiom da puertorikanoj en Usono? Pro du kaŭzoj: 1) Usono iam okupis Puertorikon; 2) en 1917 Usono alprenis civitanecan leĝon permesantan al puertorikanoj iĝi usonanoj kondiĉe, ke ili servu en la usona armeo. Jen simpla klarigo, kial la najbaroj de Puertoriko ne tiom aktive moviĝas al Usono, kiel puertorikanoj mem. Estas simila situacio pri turkoj en Germanio aŭ pri taĝikoj kaj uzbekoj en Rusio.\n\nRusia enmigrado estas postsovetia fenomeno. Ekzistas tia mito: Rusio estas la dua enmigrada lando post Usono. Ĉi tio kompreneble estas troigo. Jes, la loĝantara fako de UN taksis, ke Rusio havas 12 milionojn da enmigrintoj. Sed ĉi tio estas plej pura miskompreno, ĉar enmigrintoj estas formale komprenataj kiel homoj naskitaj en alia lando. En RSFSR (Rusia Soveta Federacia Socialisma Respubliko, unu el 15 aŭtonomaj respublikoj de Sovetio), eĉ antaŭ la disfalo de Sovetio loĝis multaj homoj el aliaj respublikoj de eksa Sovetio: 3,5 milionoj el Ukrainio, 2,5 milionoj el Kazaĥio, ĉirkaŭ unu miliono el Belorusio, pli ol 800 000 el Azerbajĝano kaj malpli ol 500 000 el aliaj landoj.\n\nLaŭ UN personoj el la respublikoj de eksa Sovetio, estante konstantaj loĝantoj de la nuna Rusia Federacio, trafis en la kategorion de enmigrintoj, kaj Rusio ricevis la statuson de la dua enmigrada lando. Dum la lastaj jardekoj la nombro de enmigrintoj fariĝis pli malgranda. Kial do? Pro natura loĝantara malkresko. Alidire, multaj el ili mortis. La fluo de migrantoj el Ĉinio estas tute modesta: ĉirkaŭ 500 000 inkluzive de provizoraj migrantoj. El tiuj nur kelkaj dekmiloj da homoj akiris rusian civitanecon. Rosstat por 2023 nombras preskaŭ 16,5 milionojn da enmigrintoj. Ĉi tiu malkongruo ekzistas, ĉar la statistika registrado de loĝantoj estas kondiĉa: iuj homoj simple evitas registriĝi kaj tial ne estas registritaj.\n\nLa tria tezo: Rusio tamen fariĝas enmigrada lando, sed ankoraŭ ne scias pri tio, ĉar la plimulto de la loĝantaro ĝis nun sekvas du konvinkojn: Ubi natus est, et suscipit kaj „ni sukcesos memstare”. Oni ne sukcesos. Tio estas fakto, kiun oni devas konsideri.\n\nTiel, la nuna migrada situacio en la mondo ne estas escepto el regulo. Eĉ pli, la nuntempa nombro de migrantoj en la tuta mondo eĉ ne atingis la nivelon, kiu estis antaŭ cent jaroj.", "author": "Nikita PIMENOV", "categories": ["Aktuale", "TUTMONDIĜO", "Iluzio"], "audio_links": null}
{"url": "https://www.monato.be/2023/013381.php?p", "title": "Pintkunvena monato", "published": "2023-08-01 00:00:00", "content_text": "Laŭ diversaj popolaj proverboj, la monato majo estas la monato de amo, geamantoj kaj la komenco de nova vivo. Tamen la ĉi-jara monato majo povus havi ankaŭ – metafore dirite, la epiteton pintkunvena monato en monda diplomatio. Kial? Krom diversaj diplomatiaj agadoj en la tuta mondo, kvar eksterordinare gravaj multflankaj pintkunvenoj okazis je plej alta nivelo en diversaj partoj de la mondo (Rejkjaviko, Ŝjiano, Ĝido, Hiroŝimo). La aprobo en Rejkjaviko de la registro de damaĝoj kaj la persona partopreno de Volodimir Zelenskij, prezidanto de Ukrainio, en Ĝido kaj Hiroŝimo akre kontrastis kun la foresto de Rusio ĉe ĉi tiuj pintkunvenoj. Juĝu mem!\n\nLa celo de la 4a pintkunveno de la ŝtatestroj kaj registarestroj de la membroŝtatoj de la Konsilio de Eŭropo (KE), okazinta 18 jarojn post la lasta pintkunveno en Varsovio (2005), estis starigi la strategiajn prioritatojn de KE kadre de la nova geopolitika mapo de Eŭropo kaj ĉesigi la malkreskon de demokratio. La ĉefa temo kaj samtempe la konkludo de la pintkunveno estis la starigo de registro de damaĝoj kaŭzitaj de rusa agreso kontraŭ Ukrainio pere de vastigita parta interkonsento, en kiu partoprenas 41 landoj kaj Eŭropa Unio (EU).\n\nLa pintkunveno estis ankaŭ indikilo por eŭropaj komunumoj, ke ankaŭ en la 21a jarcento homaj rajtoj estas grava parto de publikaj politikoj kaj diplomatio. La pintkunveno ankaŭ sendis signalon, ke la prosperaj tri KE-pilieroj – homaj rajtoj, jurŝtato kaj demokratio – iras kune kun la sukcesa disvolviĝo kaj prospero de la demokratia Eŭropo.\n\nEntute 19 prezidantoj, 20 ĉefministroj kaj 13 ministroj pri eksterlandaj aferoj partoprenis en la 4a pintkunveno de KE, kio atestas ne nur pri la graveco, kiun la membroŝtatoj donis al la pintkonferenco, sed ankaŭ pri la defioj, kiujn KE kaj multflankeco alfrontas nuntempe.\n\nEn la ĉina historia urbo Ŝjiano okazis la pintkunveno Ĉinio–Meza Azio kun partopreno de la prezidantoj de Ĉinio, Kazaĥio, Kirgizio, Taĝikio, Turkmenio kaj Uzbekio. Ĝi estis la unua pintkunveno de ĉi tiu formato je la nivelo de prezidantoj; antaŭ ĝi, ekde 2020, kunvenoj regule okazis nur je la nivelo de ministroj pri eksterlandaj aferoj.\n\nUnu el la ĉefaj konkludoj de la pintkunveno estis la anoncita financa subteno kaj helpo de Pekino al la landoj de Meza Azio en kvanto de proksimume 3,72 miliardoj da usonaj dolaroj por starigo de novaj laborlokoj, malgrandigo de malriĉeco kaj plifortigo de ŝtataj institucioj kun celo plifortigi ekonomiajn, kulturajn kaj sekurecajn ligojn en la regiono.\n\nLa prezidantoj de ses landoj subskribis la finan dokumenton de la pintkunveno, la t.n. eklaron de Ŝjian. La venonta pintkunveno en ĉi tiu formato okazos en Kazaĥio en 2025.\n\nEl diplomatia vidpunkto, la pintkunveno de Araba Ligo 1 en la due plej granda saud-arabia urbo Ĝido je la plej alta nivelo povas esti priskribita kiel unu el la plej interesaj en la lastaj jardekoj. Invitante la sirian prezidanton Baŝar Al-Asad, Araba Ligo definitive renormaligis rilatojn kun Sirio. Volodimir Zelenskij ĉeestis la pintkunvenon kiel honora gasto.\n\nLa gastiganta Sauda Arabio uzis ĉi tiun pintkunvenon por sendi gravajn mesaĝojn al okcidentaj landoj, al Israelo kaj al Sirio, tiel konfirmante sian propran novan geopolitikan gvidadon en la regiono. Necesas mencii, ke Rijado daŭrigas sian geopolitikan diplomatian ofensivon post tio, ke ĝi estis ĵetita en (relative mallongan) internacian diplomatian izolitecon post la murdo de la ĵurnalisto Ĝamal Ahmad Ĥaŝugĵi (en angla transskribo Jamal Ahmad Khashoggi) en Istanbulo en 2018 2 .\n\nLaŭ diplomatoj kaj politikologoj, Sauda Arabio havas grandajn ambiciojn fariĝi grava internacia ludanto, kiun oni ne plu povas ignori. Estas rimarkinde, ke kronprinco Muhammad bin Salman estis kapabla allogi la ukrainan gvidanton Zelenskij al komuna diskuto kun la ŝtatestroj, kiuj ne estas klaraj aliancanoj de Ukrainio. Ĉi tio estas bonega diplomatia sukceso, kiu resonas en Rusio, Usono, EU kaj ĉie, kie solidareco kun Ukrainio estas perceptata kiel krita okcidenta intereso. Se tion diri simple, la invito de la siria prezidanto Assad al Ĝido estas turnopunkto, kiu praktike signifas la renormaligon de rilatoj de Araba Ligo kun Sirio.\n\nLa celo de la pintkunveno de gvidantoj de la Grupo de Sep (G7) 3 estis sendi fortan mesaĝon pri ilia unueco kaj ilia persistemo alfronti tutmondajn defiojn, kiel ankaŭ ilian pretecon kunlabori kun aliaj landoj. Pro tio ankaŭ la gvidantoj de Aŭstralio, Barato, Brazilo, Indonezio, Komoroj, Korea Respubliko, Kuk-Insularo kaj Vjetnamio estis invititaj al la pintkunveno. Ankaŭ Volodimir Zelenskij ĉeestis la pintkunvenon.\n\nLa diplomatia rezulto de la pintkunveno estas ne nur komuna komuniko, sed ankaŭ pluraj aliaj deklaroj de la gvidantoj pri Ukrainio, nuklea malarmado, ekonomiaj stabileco kaj sekureco, kaj ankaŭ agadplano de la ekonomio de la pura energio kaj la hiroŝima agad-deklaro por stabila tutmonda nutraĵsekureco 4 .\n\nLa rezultoj de la pintkunveno estas tute klara sukceso por japana diplomatio kaj persone por japana ĉefministro Fumio Kiŝida precize en lia balotdistrikto Hiroŝimo. La unusenca kondamno de la invado de Rusio en Ukrainio, konfirmo de kontraŭ-rusaj sankcioj kune kun firma malakcepto de ajnaj provoj perforte ŝanĝi la status quo (latine, ekzistanta stato) estas klara mesaĝo ankaŭ al Ĉinio.\n\nLa korea prezidanto Yoon Suk-yeol ĉeestis la pintkunvenon de G7 kiel gvidanto de unu el la ok invititaj landoj. Lia invito al la pintkunveno de gvidantoj de G7 estas konfirmo de la kreskanta graveco de Koreio sur la tutmonda scenejo, kaj ankaŭ konfirmo de plibonigo de la rilatoj inter Koreio kaj Japanio.\n\nOni povas nur esperi, ke la konkludoj de la supre menciitaj pintkunvenoj sukcese realiĝos en la praktiko kaj alportos pacon kaj progreson en la konkretaj regionoj de la mondo. Alie, ĉiuj ĉi tiuj majaj multflankaj pintkunvenoj estus sensignifaj.", "author": "Julius HAUSER", "categories": ["Aktuale", "INTERNACIAJ RILATOJ", "Politiko"], "audio_links": null}
{"url": "https://www.monato.be/2023/013279.php?p", "title": "Studo pri vortfarado en Esperanto", "published": "2023-10-01 00:00:00", "content_text": "Morfologio estas lingvistika fako, kiu studas la strukturon de vortoj – ilian gramatikan fleksion kaj la faradon de novaj vortoj per derivado kaj kunmetado. La titolo de la nova verko de Ryszard Rokicki, Enkonduko en la morfologion de Esperanto , estas tamen iom misgvida, ĉar, kvankam la libro sendube estas interesa por ĉiu, kiu jam iom studis la morfologion de Esperanto, ĝi ne tre bone servus kiel enkonduko por novulo, kaj krome ĝi pritraktas ĉefe la derivadon de novaj vortoj. Pli bona titolo povus esti „Studo pri vortfarado en Esperanto”.\n\nUnu el la plej interesaj trajtoj en la morfologio de Esperanto estas, ke oni povas derivi vortojn, ŝanĝante la vortklasan finaĵon („-o”, „-a”, „-e”, „-i”). Tiu procezo havas tamen direkton: „marteli” estas derivita de „martelo”, sed ne inverse, dum „bato” estas derivita de „bati”, sed ne inverse. Tradicie oni priskribas tiun direktecon per la nocio „gramatika kategorio de la radiko” kaj diras, ke „martel-” estas „substantiva radiko”, dum „bat-” estas „verba radiko”, kaj ekzemple „bel-” estus „adjektiva radiko”. Pri la terminoj de tiu tradicia modelo oni povas diskuti, kaj oni proponis alternativajn: la Plena Manlibro de Esperanta Gramatiko de Bertilo Wennergren parolas pri „O-vortaj”, „agaj” kaj „ecaj” radikoj, uzante do ĉefe semantikajn (prisignifajn) terminojn, kaj Rokicki proponas paroli pri „subjektaj”, „predikataj” kaj „epitetaj” radikoj, uzante sintaksajn (frazkonstruajn) terminojn. Esence ĉiuj ĉi modeloj tamen priskribas la saman fenomenon, kaj la ĉi-rilatajn diferencojn inter diversaj esperantologoj oni ofte troigas.\n\nRokicki ripete direktas kritikon al René de Saussure kaj Kálmán Kalocsay, kiuj kreis la tradician modelon, sed ŝajne konas nur ties formon troveblan en Plena Analiza Gramatiko de Kalocsay kaj Waringhien, ĉar en lia bibliografio tute ne aperas la klasikaj studoj de de Saussure (1914) kaj Kalocsay (1931), kvankam ili estis kelkfoje reeldonitaj. Similan riproĉindan mankon de fontoj oni povas rimarki en la deklarita strebo de Rokicki bazi sian priskribon sur moderna lingvistiko: li referencas neniajn modernajn verkojn ekster Esperantujo pri la teorio de morfologio. En la lasta ĉapitro, Rimarkoj pri la lingva normo de Esperanto (kiu fakte iras jam ekster morfologion), li pritraktas kelkajn iom disajn temojn, pri kiuj estus facile trovi eĉ abundan literaturon ĝenerallingvistikan, sed li skribas, kvazaŭ temus nur pri fenomenoj ene de Esperanto. Bedaŭrinde ŝajnas, ke en la libro la emfazo de la „lingvistika aliro” estas nur slogano por diri „ĉi tiu modelo estas pli bona ol la pli fruaj”.\n\nLa ĝenerala aliro en la libro tamen konformas al moderna lingvistiko tiurilate, ke ĝi estas priskriba, ne preskriba – tio estas, Rokicki priskribas Esperanton tia, kia ĝi aperas en reala uzo, ne celante preskribi normon por ĝia uzo. Kelkloke oni tamen dezirus, ke li pli eksplicite agnosku, ke parto de la vortaroj kaj gramatikoj kritikataj de li ja havas ankaŭ preskriban rolon. Se li trovas unuopan frazon, en kiu iu derivaĵo estas uzata en signifo ne kongrua kun Plena Ilustrita Vortaro aŭ la akademia Baza Radikaro Oficiala , la klarigo estas ne tio, ke tiuj verkoj ne rekonas la realan lingvouzon, kiel Rokicki sugestas, sed simple tio, ke en la reala lingvouzo aperas ankaŭ frazoj eraraj el la vidpunkto de la preskribita normo.\n\nNovaĵo en priskribo de Esperanto estas la distingo inter „leksika derivado” kaj „sintaksa derivado”. Ekzemple en „silka tuko” la adjektivo „silka” estas sintaksa derivaĵo, kiu konservas la leksikan signifon de „silko”, sed en „silka haŭto” (en la senco „silkeca”) temas pri leksika derivado. La sintaksa derivado estas komparebla kun fleksio, dum la leksika derivaĵo propre kreas novan radikon „silk-”, kiu nur forme identas kun la origina „silk-”. Same ekzemple en „akva solvaĵo” aperas kvazaŭ fleksia formo de la substantivo „akvo”, dum en „akva besteto” aperas nova radiko „akv-”. Mi ne estas konvinkita pri la utileco de tiu distingo, nek pri ekzisto de klara limo inter la du tipoj, sed sendube Rokicki per sia modelo sukcesas prilumi la vortfaradon de Esperanto de iom nova angulo.\n\nEble la plej interesa temo en la libro estas vortparoj, en kiuj la direkto de la derivado ne estas memevidenta – ĉu „pako” devenas de „paki”, ĉu „urino” de „urini”, aŭ eventuale inverse? Rokicki proponas ĉi tie la trafan terminon „reciproka motivado”. Li ankaŭ pritraktas kelkajn fifamajn parojn de verbo kaj adjektivo, ekzemple „korekti/korekta”, „kompliki/komplika”, pri kiuj oni diskutas de longa tempo (ĉu „korekta” signifas „senerara, ĝusta” aŭ „rilata al korektado”?) kaj kiujn ankaŭ la Sekcio pri Gramatiko de la Akademio de Esperanto lastatempe prenis sur sian aferliston. Laŭ lia analizo, „korekta” en la senco „senerara” estas la rezulto de speciala „redukta derivado”, kiu forigas el la „predikata radiko” „korekt-” ties implicitan signiferon „-ig-” kaj kreas novan, „epitetan radikon” „korekt-”. Ĉi tie Rokicki havas ankaŭ preskriban vidpunkton kaj opinias, ke oni permesu tiajn iom specialajn derivaĵojn.\n\nLa libro estas leginda por ĉiu, kiun interesas formala priskribo de kelkaj gravaj fenomenoj en la esperanta vortfarado – kaj kiu jam iom studis la temon kaj ne konfuziĝas pro la kelkloke iom peza prezentomaniero en la verko.", "author": "Jouko LINDSTEDT", "categories": ["Aktuale", "Priskriba, ne preskriba"], "audio_links": null}
{"url": "https://www.monato.be/2023/013297.php?p", "title": "Bona komenco – bonkora esenco", "published": "2023-10-01 00:00:00", "content_text": "Tove Jansson. Kometo en Muminvalo . Se vi jam estas plenaĝulo, vi verŝajne konas tiun ĉi libron, ĉar ĝi estis verkita antaŭ longe, en 1946, ĝi estas ero de sufiĉe granda libroserio, kaj ĝi estas tradukita en multajn lingvojn kaj eĉ plurfoje. Eble vi amuzis infanojn per laŭtlegado aŭ mem legis la libron kaj trovis eĉ iujn psikologie aŭ filozofie pripensendajn ĝeneralaĵojn. Se ne, jen konciza prezento de la libro: (nova) esperanta traduko de konata (eble, ne tre) monda (almenaŭ skandinavia) infana (tamen, verŝajne ankaŭ plenaĝula) klasikaĵo. Ĝuste tiel!\n\nEn esperantaj librovendejoj ankoraŭ troviĝas la malnova libro Muminvalo de 1984 (la unua eldono) aŭ 1993 (la dua). Ŝajne tio estis la unua apero de muminoj en la Esperanto-mondo pere de la tradukinto Eckhard Bick kaj la eldoninto Esperanto-Asocio de Finnlando. Tiu libro estas kolekto de naŭ mallongaj fabeloj pri fantaziaj estaĵoj, loĝantaj en ĉarma valo, kaj ĝi estas traduko de la sepa libro de la Muminserio. La svedlingva originalo Det osynliga barnet och andra berättelser (La nevidebla infano kaj aliaj rakontoj) estis verkita en 1962.\n\nLa libro Kometo en Muminvalo fakte estas la dua ero de la serio. Tamen ĝi estas bona komenco por legi la serion, ĉar la unua ero ne havis grandan sukceson kaj restis neeldonita ekster Svedio ĝis 1991. Krome, multaj roluloj aperas unuafoje ĝuste en la dua libro. Per Kometo en Muminvalo Esperanto-Asocio de Britio lanĉas esperantan muminserion el sep libroj, kaj ankaŭ la sekva, Ĉapelo de sorĉisto , jam estas preta.\n\nTove Jansson verkis la libron en 1946 en la sveda sub la titolo Kometjakten (La ĉasado de kometo). La aŭtoro mem ilustris la libron, kaj multaj nacilingvaj eldonoj konservis ŝiajn desegnaĵojn. En 1956 ŝi reverkis ĝin (verŝajne pro la preparado de finna traduko en 1955), kaj estiĝis Mumintrollet på kometjakt (Mumintrolo en kometoĉaso). Ilustraĵojn por la reverko faris denove Tove Jansson mem, sed la tekniko iom ŝanĝiĝis. Poste, en 1968, ŝi reverkis la tekston denove, kaj rezultis Kometen kommer (La kometo venas). En retaj forumoj ŝatantoj de la muminserio pridiskutas diferencojn inter la variantoj, intrigajn kaj ankaŭ ilustraĵajn. Nin plej amuzis la faktoj, ke en la plej frua varianto agis simio anstataŭ katideto, la naturo de Muminmondo estis pli ekzota, Snufmumriko estis iom huligana, kaj okazis eĉ epizodo, en kiu fantaziaj estaĵoj pridiskutas Moseon.\n\nNin ekinteresis la tempoj de la unuaj tradukoj, kaj jen nia raporto. Temas pri la unua traduko de la libro pri kometo.\n\nPor Kometo en Muminvalo la tradukisto Sten Johansson bazis sin sur la lasta reverko.\n\nNun venis la momento por konatiĝi kun la roluloj. Tra la libroserio aperas diversaj elpensitaj estaĵoj, sed en Kometo en Muminvalo oni renkontas nur mumintrolojn (Mumintrolon kaj liajn gepatrojn), snorkojn, hemulojn, la mumrikon Snufmumriko, moskoraton kaj la besteton Snif. Estas amuze, ke nur Snif havas veran propran nomon, dum ĉiu alia rolulo nomiĝas laŭ sia specio. Plejparte ili estas ĉarmaj dikventraj estaĵoj. La unuaj mumin-similaj uloj aperis en 1943, kiam Tove Jansson lernis desegni. Kaj se oni atente rigardas la ilustraĵojn, eblas rimarki, ke laŭtempe la ventroj plidikiĝis kaj la uloj iĝis eĉ pli ĉarmaj.\n\nLa ilustraĵoj en Kometo multas. Pro tio estas tre agrable legi tiun ĉi libron al aŭ kun infanoj. Preskaŭ ĉiu paĝo havas belegan ilustraĵon fare de la aŭtoro. Tiuaspekte la esperanta eldono similas al alilingvaj, diferencante nur per la lingvo, kaj tio estas bonega.\n\nNi jam deklaris, ke la libro ne estas tute porinfana. Ne al ĉiu infano ĝi plaĉos. Eble ĝi estos tralegita, sed ne iĝos ŝatata. Tiel okazis al ni. Tamen nun ni, plenaĝuloj, konsideras ĝin tre bona libro. Multaj homoj havis la saman legosperton, sed multaj ankaŭ diras, ke ili enamiĝis en mumintrolojn infanaĝe.\n\nKion povus diri pri la enhavo de la libro iu infano de sia infana vidpunkto? Ke tio estas libro pri ekspedicio, pri vojaĝo tien kaj reen, pri danĝeroj kaj malfacilaĵoj, kiujn oni devas superi. Pri amo: ja Mumintrolo enamiĝas al Snorkfraŭlino je la unua rigardo kaj tre amas siajn panjon kaj paĉjon. Pri la hejmo, kie estas tiel komforte, ke nenia kometo timigas. Pri la ekstera mondo kaj ekstertera kometo kaj sciencistoj, kiuj ĉion observas kaj analizas.\n\nPlenaĝuloj povus mallonge karakterizi la libron kiel unuiĝon de la filmo Melankolio de Lars von Trier kaj iu road movie (filmo pri vojaĝado) – kaj ja ekzistas surekranigoj! Sed ni, restante kadre de librorecenzo, atentigu pri komunaj trajtoj de la muminlibroj kaj Winnie-la-Pu . Simile al la verko de A. A. Milne, la roluloj prezentas tipajn homajn karakterojn. En diversaj situacioj ĉiu agas laŭ sia rolo: unu memfidas, alia timetas, tria aranĝas kaj organizas, kvara rimarkas nenion krom sia ŝataĵo, kvina pensas kaj agas libere, sesa zorgas. Tion klare vidas plenaĝulo, kaj tio helpas lernigi junulon, ke homoj estas malsamaj kaj gravas bonvolo kaj respekto al ĉirkaŭantoj kaj ĉirkaŭo. Kulturologoj iufoje parolas pri tiel nomata skandinavia valoraro, inkluzivanta solidarecon, aktivan kunekzistadon kun la naturo kaj ankaŭ gemutecon. Ŝajne la saman valoraron ni trovas en la muminmondo.\n\nKaj kio pri la lingvaĵo de la originalo kaj de la traduko? Venis en la kapon la ideo kompari la muminlibron kun Alico en Mirlando . Kometo legiĝas multe pli facile ol Alico . La lingvaĵo de Tove Jansson estas vere porinfana. Oni ne bezonas tuttempe turni sin al komentoj, oni ne sentas sin en iu absurda nekomprenata mondo. La teksto neniam enuigas: oni trovas kaj ŝercojn, kaj saĝajn pensojn, kaj kantojn (kompreneble tradiciajn por la muminmondo!), kaj mitojn.\n\nLa traduko de Sten Johansson bonege konformas al la originalo. Laŭ ni, infano eĉ iomete engaĝita en Esperanton povas entuziasmiĝi kaj sukcese finlegi la libron.\n\nNur unu eta nubeto aperis sur la ĉielo de nia admiro pri la libro. La roluloj parolas tre multe: ili senĉese diras ion aŭ dialogas. Sed oni vidas neniun citilon aŭ haltostrekon. Ŝajne la samo okazas en la sveda originalo. Laŭ ni, malkomforto, kontraŭa al la skandinavia gemuteco.\n\nNi elkore kaj elcerbe konsilas havi kaj legi tiun ĉi libron kaj ĝiajn samseriaĵojn.", "author": "Anna kaj Mati PENTUS", "categories": ["Aktuale"], "audio_links": null}
{"url": "https://www.monato.be/2023/013299.php?p", "title": "Ŝtataneco sen ŝtato", "published": "2023-10-01 00:00:00", "content_text": "En Japanio loĝas pli ol 800 000 etnaj koreoj, el kiuj preskaŭ duono havas japanan ŝtatanecon. La plimulto de la ceteraj havas tiun de Sud-Koreio, se oni nombras 412 340 laŭ statistiko en junio 2022. Sed 25 871 koreoj tenas ŝtatanecon de Joseon , ŝtato, kiu ne plu ekzistas. Joseon estis la nomo de Koreio antaŭ la japana okupacio.\n\nEn 1910 Japanio aneksis Koreion, kio sekvigis, ke ĉiuj koreoj ricevis japanan ŝtatanecon. Koreoj diverskaŭze ekloĝis en Japanio, kaj inter ili estis junuloj, kiuj studentiĝis en altgradaj lernejoj, kaj agrikulturistoj, kiuj, perdinte siajn kampojn pro la koloniisma terkultura politiko, serĉis alternativan laboron. Cetere dum la Pacifika Milito inter 1941 kaj 1945 sennombraj koreoj estis perfortitaj al trudlaboro en fabrikoj kaj minejoj. La nombro de koreoj en Japanio atingis du milionojn fine de la milito.\n\nPost la malvenko de Japanio en la milito la plimulto de la koreoj reiris al Koreio, sed 600 000 ankoraŭ restis en Japanio vole aŭ nevole. Kvankam Koreio liberiĝis de la japana okupacio, ĝi ne tuj gajnis sendependecon. Ĝi estis submetita al kuratoreco de Unuiĝintaj Nacioj. La lando dividiĝis en du teritoriojn, Sud-Koreion kaj Nord-Koreion, regatajn de armeaj registaroj apogataj respektive de Usono kaj de Sovetio.\n\nEn 1947 la japana registaro proklamis, ke ĉiuj koreoj loĝantaj en Japanio registriĝu kiel fremdlandanoj. Ili estis senigitaj de la japana ŝtataneco kaj legitimiĝis per tiu de Joseon . Tio implicis, ke ili efektive fariĝas senŝtataj, ĉar la ŝtato nomata Joseon ne plu ekzistis, kaj en Koreio ankoraŭ ne establiĝis ŝtato kun laŭleĝa registaro. Malmultaj el ili do decidis akiri japanan civitanecon, dum la plimulto restis kun ŝtataneco de Joseon .\n\nEn 1948 establiĝis du ŝtatoj en Koreio, nome Korea Respubliko en la sudo kaj Popola Demokratia Korea Respubliko en la nordo. Koreoj en Japanio nun povis havigi al si korean ŝtatanecon, sed ne tiun de Nord-Koreio, ĉar Japanio ne agnoskis la komunisman nord-korean ŝtaton. Tial ne nur tiuj, kiuj aprobis la nord-korean registaron, sed ankaŭ tiuj, kiuj, kvankam ne komunismaj, volis viziti siajn familianojn kaj parencojn en Nord-Koreio aŭ kiuj ne akceptis la ideon de la dividitaj du Koreioj, konsiderante ambaŭ kiel patrujon, restis kun ŝtataneco de Joseon .\n\nPost la nacia liberiĝo ankaŭ la korea socio en Japanio dividiĝis en du grupojn, subtenantajn respektive la dekstran Mindan kaj la maldekstran Jochongryeon . Koreoj kun sud-korea ŝtataneco aliĝis al Mindan , dum tiuj kun ŝtataneco de Joseon fariĝis anoj de Jochongryeon . En la komenca periodo tiu lasta dominis, konsistigante preskaŭ 90 % de la tuta korea loĝantaro.\n\nKun apogo de Nord-Koreio Jochongryeon aktive subtenis kore-etnajn lernejojn, kie oni ne nur instruis la koreajn lingvon, historion kaj kulturon, sed samtempe insinuis al lernantoj komunismajn dogmojn. La japana registaro diskriminaciis la korean komunumon, interalie ne sankciante ties lernejojn kiel regulajn kaj tiel ne subtenante ilin finance.\n\nLernantinoj en kore-stila tradicia uniformo fariĝis viktimoj de terorismo fare de japanaj ekstrem-dekstruloj. Sed ne ĉiuj lernantoj de kore-etna lernejo apartenis al maldekstrula familio. Ankaŭ gepatroj, kiuj esperis, ke iliaj infanoj tenos identecon kaj memfidon kiel koreoj kaj lernos la korean, frekventigis ilin al lernejo subtenata de Jochongryeon , ĉar mankis tiu de Mindan sen apogo de Sud-Koreio.\n\nLa Traktato pri Bazaj Rilatoj inter Japanio kaj Respubliko Koreio en 1965 donis al tiuj kun sud-korea ŝtataneco laŭleĝan rezidantecon, kiu permesis al ili konstante loĝi en Japanio. Tio spronis anojn de Jochongryeon konvertiĝi al Mindan , kaj ĉirkaŭ la jaro 1970 la nombro de koreoj kun sud-korea ŝtataneco superis tiun kun ŝtataneco de Joseon .\n\nSuferante diskriminacion de kaj la japana kaj la sud-korea registaroj kaj spertante diversajn maloportunaĵojn en ĉiutaga vivo, koreoj kun ŝtataneco de Joseon pli kaj pli alprenis tiun de Sud-Koreio aŭ Japanio, kaj la nombro de Joseon -anoj laŭgrade malkreskis. Sekve la nombro de kore-etnaj lernejoj reduktiĝis de pli ol 160 kun 40 000 lernantoj en la jaro 1961 al 64 kun 7000 lernantoj en 2018, kaj krome 70 % de ties lernantoj havas sud-korean ŝtatanecon.\n\nEn Sud-Koreio delonge regas miskompreno, ke la ŝtataneco de Joseon indikas tiun de Nord-Koreio. Tre probable tian falsan nocion elvokis la fakto, ke la nomo Joseon estas prenita ankaŭ de Nord-Koreio por nomi sian landon en la korea. Oni do pensis, ke tiuj kun ŝtataneco de Joseon apartenas al Nord-Koreio, kaj tiel misidentigis ilin ĉiujn kiel komunistojn.\n\nVerŝajne senŝtatajn koreojn plej ĝenas la maloportunaĵo, ke ili ne rajtas havi pasporton kaj ne povas libere renkonti siajn familianojn kaj parencojn en Sud-Koreio. Efektive ili povas viziti Sud-Koreion kun provizora vojaĝatestilo eldonita de la sud-korea registaro. La problemo estas, ke la sud-korea registaro, depende de la reĝimo, havas inklinon aŭ antaŭjuĝon rigardi ilin kiel komunistojn aŭ almenaŭ favorajn al Nord-Koreio kaj nevolonte aprobas vojaĝpetojn.\n\nDum la periodo de progresema reĝimo, ekzemple inter 2005 kaj 2007, preskaŭ ĉiuj petoj por vojaĝatestilo estis aprobitaj, sed ekde kiam konservativa reĝimo instaliĝis en 2008 la proporcio de permesitaj vojaĝoj draste malkreskis al 34,6 % en 2016. Tial oni hezitas eĉ peti vojaĝatestilon, kaj efektive inter 2011 kaj 2016 la tuta nombro de petoj eĉ ne atingis 100, dum ĝi estis 3329 sole en 2005.\n\nLa plimulto de nuntempaj etnaj koreoj en Japanio apartenas al tria kaj kvara generacioj de la korea komunumo. Ili naskiĝis kaj edukiĝis en Japanio kaj sen konsiderinda obstaklo asimiliĝas en la japanan socion. Pli kaj pli da senŝtataj koreoj gajnas ŝtatanecon de Japanio aŭ tiun de Sud-Koreio. Sud-Koreio progresas ekonomie kaj kulture, kaj maljunaj generacioj iom post iom ŝrumpas, kiam ties anoj forpasas.\n\nTemas pri tiuj, kvankam malmultnombraj, kiuj insistas teni ŝtatanecon de Joseon , tio estas, resti senŝtataj. Ili volas elekti sian propran ŝtatanecon kaj postulas, ke ili povu libere viziti Sud-Koreion kaj eventuale ankaŭ Nord-Koreion. La solvo ŝajnas ĉiel dependi de la sud-korea registaro.", "author": "CHO Sung Ho", "categories": ["Aktuale", "ESEO", "Historio"], "audio_links": null}
{"url": "https://www.monato.be/2023/013359.php?p", "title": "Estanteco kaj estonteco de la interslava lingvo", "published": "2023-10-01 00:00:00", "content_text": "En la jaro 2017 sur la lingvistika scenejo aperis interesa nova projekto, Medžuslovjanski, aŭ Interslava lingvo, kiu evoluis kiel frukto de kuniĝo de du zonaj lingvistikaj projektoj, t.e. de la lingvoj Sloviansky , aŭtorita de la nederlanda lingvisto, ĵurnalisto kaj tradukisto Jan van Steenbergen, kaj Neoslavonic (novslava), aŭtorita de la ĉeĥa doktoro pri elektrotekniko kaj universitata profesoro Vojtěch Merunka. Ekde 2017 oni ĉiujare organizas konferencon dediĉitan al la interslava lingvo, dum kiu oni interkonsiliĝas pri temoj rilataj al slavidaj lingvoj kaj kulturoj, samkiel pri la interslava lingvo mem, ĝiaj aktuala stato kaj estonteco.\n\nJan van Steenbergen difinas la interslavan lingvon kiel artefaritan helplingvon destinitan por komunikado inter diverslingvaj slavaj popoloj. Ĝiaj kreintoj substrekas, ke ekzistas elementoj, kiuj inspiris ilin al la kreado de unu sola lingvo por ĉiuj slavoj. Tio estas geografiaj rilatoj inter diversaj slavaj popoloj, iliaj miljaraj komunaj historio, kultura heredaĵo kaj lingva simileco.\n\nLa kreintoj de la interslava lingvo koncize difinis ties ĉefajn celojn. Ili inkluzivas la ŝlosilajn nociojn komunikado kaj klerigado . Ili celas al tio, ke parolantoj de slavaj lingvoj povu kompreni almenaŭ 80 elcentojn de la interslava lingvo sen antaŭa lernado, ke la interslava lingvo estu uzata precipe de parolantoj de slavidaj lingvoj, kaj ke ĝi donu utilajn bazojn por la lernado de slavidaj lingvoj al neslavaj popoloj.\n\nOni devas mencii la fakton, ke la interslava lingvo, same kiel Esperanto, ne enhavas religiajn, ideologiajn aŭ politikajn karakterizaĵojn. Sed, kontraŭe al Esperanto, ĝi ne havas universalan karakteron, male, ĝi rilatas al difinita makrogrupo konsistanta el diversaj etnaj grupoj.\n\nLa problemo de klasado de la interslava lingvo estas debat-temo inter lingvistoj ekde ĝia apero. Tiurilate leviĝas demando, ĉu la interslava lingvo estas natura aŭ artefarita. Kelkaj lingvistoj opinias, ke ĝi ne povas esti strikte natura lingvo, ĉar naturaj lingvoj evoluas laŭgrade, kiel rezulto de longdaŭraj kontaktoj inter siaj parolantoj kaj kulturoj. Kontraŭe al tio, artefaritaj lingvoj kutime estas kreataj dum relative mallonga tempoperiodo fare de unu konkreta persono aŭ grupo. Ĉar la plejparto de slavidaj lingvoj, el kies elementoj estiĝas la interslava lingvo, estas etnoj, kiuj ekzistas jam dum jarcentoj, ne eblas klasi ĝin kiel artefaritan lingvon en la strikta senco de la vorto. Jan van Steenbergen do metas ĝin en la grizan zonon inter naturaj kaj artefaritaj lingvoj, nomante ĝin duonkonstruita lingvo .\n\nEstas malfacile nombri la precizan kvanton de parolantoj de la interslava lingvo. En la jaro 2014 en la fejsbuka profilo de la interslava estis menciata la nombro de 4600 parolantoj. Laŭ alia takso, en la jaro 2017 la nombro de la parolantoj de la interslava lingvo atingis precize 2000. Tiu lasta nombro ŝajnas esti pli ĝusta ol la antaŭa. La interslava lingvo havas multajn uzantojn en retforumoj kaj sociaj retejoj. Laŭ kelkaj taksoj, la tuta reta komunumo de parolantoj de la interslava lingvo havas almenaŭ 11 000 membrojn. Tio lokas ĝin je la dua rango, malantaŭ la reta komunumo de Esperanto-parolantoj.\n\nMalgraŭ ĉio ĉi, la interslava lingvo estas ankoraŭ ne sufiĉe disvastiĝinta inter slavaj popoloj. Unu el la eblaj kialoj de tio estas la fakto, ke ĝi estas relative nekonata ekster mallarĝaj akademiaj kaj fakaj rondoj. Kontraŭe al Esperanto, la interslava lingvo havas nek sian propran literaturon, nek kulturon. Estas interesa fakto, ke ĝi estis uzata en la filmo The Painted Bird (La pentrita birdo) fare de la ĉeĥa reĝisoro Vaclav Marhoul en 2019.\n\nLa estonteco de la interslava ŝajnas esti necerta. Ĝi tamen estas relative nova lingvo, kun nemultaj parolantoj. Endas substreki, ke ĝi ne ĝuas la subtenon de internaciaj organizaĵoj. Ĉu ĝi intertempe evoluos kaj pligrandigos sian komunumon, aŭ ĝi spertos la sorton de Ido kaj Volapuko, ja la tempo montros.", "author": "Filip IVANčIć", "categories": ["Aktuale", "SLAVIDAJ LINGVOJ", "Lingvo"], "audio_links": null}
{"url": "https://www.monato.be/2023/013360.php?p", "title": "Alma, la mondo antaŭ la hejma sojlo", "published": "2023-10-01 00:00:00", "content_text": "Alma estas alia. Vidante la filinon novnaskitan kun diversaj korpaj mankoj, la gepatroj de Alma imagas por ŝi mallongan kaj malfacilan vivon. Sed Alma havas viglan spiriton kaj obstinon trovi kaj evoluigi siajn talentojn. Ŝi avidas je informoj, konsumas gazetojn kaj lernas lingvojn, kiel aliaj legas librojn. Ŝiaj scivolemo kaj kapablo observi kondukas ŝin jam frue for de la gepatra domo en la mondon, kie ŝi laboras komence kiel instruistino kaj tradukistino.\n\nTiam ŝi realigas siajn revojn kaj dum ok jaroj kiel aŭtorino vojaĝas sola tra kvin kontinentoj, verkante raportojn pri siaj aventuroj kaj pri la popoloj renkontitaj.\n\nAlma Karlin, la virino, pri kiu rakontas la infanlibro, naskiĝis fine de la 19a jarcento en la slovena Celje, siatempe parto de la aŭstro-hungara regno. La tempo ne favoris memstare decidantajn kaj agantajn virinojn, des malpli handikapitajn.\n\nLa libro per sobraj vortoj karakterizas la admirindan knabinon kaj kun brilaj ilustraĵoj vicigas epizodojn de ŝia vojo de kompatata estaĵo al klera aŭtorino.", "author": "Guido BRANDENBURG", "categories": ["Aktuale"], "audio_links": null}
{"url": "https://www.monato.be/2023/013378.php?p", "title": "Iniciatoj kontraŭ klimatŝanĝiĝo", "published": "2023-10-01 00:00:00", "content_text": "Kubo, la plej granda insulo el Antiloj, estas neevoluinta tropika lando tre vundebla de la sekvoj de klimatŝanĝiĝo.\n\nDum la landa registaro montras rezultojn imponajn en agado celanta daŭripovan disvolviĝon, faktoj klimataj kiel marborda erozio, inundoj, salakva entrudiĝo, sekeco kaj marnivela leviĝo minacas tiujn ĉi rezultojn ekonomiajn kaj sociajn atingitajn per ega klopodo. La sekvoj de tiuj ĉi klimataj faktoj prezentas minacon por la ekzistado de ĉemarbordaj setlejoj kaj komunumoj.\n\nPrognozoj montras, ke se oni efektivigas neniun intervenon, fine de la 21a jarcento proksimume 21 ĉemarbordaj komunumoj plene malaperos el Kubo, kaj pli ol 98 estos severe trafitaj pro minacoj ligitaj kun la klimato.\n\nNuntempe la kariba nacio partoprenas kelkajn regionajn iniciatojn pri klimatŝanĝiĝo.\n\nLa projekto „Mia marbordo” (hispane Mi Costa ) temas pri nacia programo de marborda adaptiĝemo celanta prioritatigi la rekapabligon de marbordaj humidejoj – marĉaj arbaroj, paŝtejoj, manglo-arbaroj kaj akvaj fluoj interkuniĝantaj kun koralrifoj kaj marherbejoj laŭlonge de 1300 kilometroj de la suda marbordo de la insulo.\n\nEsperiĝas, ke „Mia marbordo” kontribuos al la restarigo de 11 000 hektaroj da mangloj, 3000 hektaroj da marĉaj arbaroj, 9000 hektaroj da marherbejoj kaj 134 kilometroj da koralrifoj, tiel kreante protektajn barojn kontraŭ forta hulo aŭ marnivela leviĝo, por protekti pli ol 1,3 milionojn da homoj (loĝantajn en sep provincoj, 24 municipoj kaj sep marbordaj setlejoj). La areoj, kie la projekto intervenas, estas difinitaj per du sekcioj, la unua inter la okcidentaj provincoj Pinar del Rio, Artemisa kaj Mayabeque, la dua inter la centr-orientaj provincoj Ciego de Ávila, Camagüey, Las Tunas kaj Granma. La projekton efektivigas la media agentejo de la ministrejo pri scienco, teknologio kaj medio subtenate de PUND (Programo de Unuiĝintaj Nacioj pri Disvolvado). La Verda Fonduso pri Klimato, financa institucio de UN, kontribuas per preskaŭ 24 milionoj da dolaroj al la menciita programo por la unuaj ok jaroj de investado plus 22 jaroj de subtenado, kaj la kuba registaro kompletigas tion per 20,3 milionoj da dolaroj.\n\nKubaj mediprotektantoj konsideras la eblon apliki la novecan projekton pri Thalassia testudinum , unu el la specioj de marherboj plej oftaj ĉe marbordoj de karibaj insuloj, kie ĝiaj herbejoj protektas la marbordon kontraŭ la efiko kaj intenseco de hulo, kiam okazas ekstremaj veterfenomenoj. Ĝi estas pli ĝenerale konata kiel testudherbo, kreskas en sablaj kaj ŝlimaj malprofundejoj havantaj intensan lumigadon. Aldone, ĝi taŭgas kiel nutraĵfonto de aliaj marspecioj kaj kontribuas por reguligi la karbonajn nivelojn en la atmosfero.\n\nTiu projekto konstituas iniciaton orientitan al ĝiaj konservado, daŭripova uzado kaj por profiti ĝiajn ecojn kontraŭ-kancerajn je disvolvo de farmaciaj produktoj.", "author": "Juan Carlos Montero MEDINA", "categories": ["Aktuale", "KUBO", "Medio"], "audio_links": null}
{"url": "https://www.monato.be/2023/013382.php?p", "title": "La apuda lernejo inspiras", "published": "2023-10-01 00:00:00", "content_text": "Trans la strato de mia hejmo kaj abunde videbla kaj aŭdebla tra mia unu granda fenestro estas elementa lernejo: do kun lernantoj inter 7- kaj 13-jaraj. Vi imagas eble, ke mi malĝojus pro la bruo de kriantaj infanoj. Grandskale male. Mi kun ĝojo aŭdas iliajn kriojn kaj admiras iliajn kuradojn. Tia devas esti la vivo de infanoj. Mi mem edukiĝis kiel instruisto en Nov-Zelando antaŭ 50 jaroj. Do, mi lernis la arton elteni junecajn kriojn (feliĉe mi ne plu devas interveni, kiel mi devis en Nov-Zelando) kun la kompreno, ke tio estas simple parto de la eduka procezo.\n\nKun trista menso, trista penso, mi imagas ilian sorton, se ni vivus 300 kilometrojn pli oriente. Tiuj krioj estus de alia speco kaj ilia eduka procezo konsistus el taktikoj eviti bombojn kaj misilojn kaj tranokti en ŝirmejoj. Infanoj en batala medio nelonge restas infanoj, kaj perdas ĉiun sperton, kiu permesus normalan evoluon.\n\nLa lernejo inspiras min ankaŭ pro la saĝa konduto de la infanoj dum ekskursoj. Tiaj edukaj ekskursoj formas grandan parton de la hungara eduka pejzaĝo, precipe en majo kaj junio, kiuj markas por ni la finon de la lerneja jaro. La infanoj aŭ junuloj iras duope en 2x2-formacio. Sed ĉu soldate-anserpaŝe kun blinda obeo? Tute ne. Ekskursoj ekzistas por esti ĝuataj – do ili paŝas kun libera babilado, kiun neniu bremsas. Ili ĝuas la iradon, sed neniam faras ion malsaĝan aŭ stultan, kio estas preskaŭ deviga en aliaj landoj – eĉ edukitaj, civilizitaj. Neniam ili paŝas surstraten, neniam ili kverelas, puŝas unu la alian, aŭ faras klaŭnaĵojn. Ili pluiras kun ĝojo al la ekskurso.\n\nMi ne trovus tri instruistojn el Hungario, kiuj dirus, ke la instruado estas en bona stato. Same, mi ne trovus tri medicinistojn, kiuj tion kredus pri la sansistemo. Nek tri soldatojn, kiuj opinias, ke nia defendo estas laŭdinda. Sed laŭ mia humila opinio, la instruado en Hungario estas en bona stato. Plibonigebla certe, sed tiel estas pri praktike ĉio en la mondo.\n\nResume, la junuloj de la lernejo longe kaj ĝojplene pasu kaj paŝu sub mia fenestro!", "author": "Stefan MACGILL", "categories": ["Aktuale", "VIVO", "Moderna vivo"], "audio_links": null}
{"url": "https://www.monato.be/2023/013383.php?p", "title": "Mielo kaj absinto", "published": "2023-10-01 00:00:00", "content_text": "Bailenambeann [balenamjaun] ne estas aparte interesa aŭ pitoreska urbo, sed Orla estis sufiĉe kontenta, ke tiu estas ŝia hejmo. Tie ŝi naskiĝis kaj edukiĝis, kaj kvankam bone pagata laboro ne abundis, kiam ŝi estis juna virino, ŝi trovis kontentigan postenon kiel dungito en la oficejo de la urbodomo ĝis sia geedziĝo. Plie, ŝi heredis iom da mono, kiam mortis ŝiaj gepatroj kaj pluraj aĝaj parencoj; cetere ŝi iĝis proprietulino de du domoj, antikva posedo de la familio, kaj duonon de la valoro de geedza hejmo, post la separo, kiu okazis pro la fakto, ke ŝi ne povis naski infanon, kiam la edzo deziris esti patro de familio. Unu el la domoj ŝi okupis kiel sian nun fraŭlinan hejmon, kaj la alian ŝi luigis.\n\nDo, kvankam Orla ne estis riĉega persono, ŝi ankaŭ ne estis malriĉa, kaj vere ne bezonis la modestan salajron, kiun ŝi ricevis de la urbodomo. Ĉar ŝia sida laboro en la oficejo ne estis tre interesa kaj Orla havis sufiĉe da mono por ferii en landoj pli varmaj kaj malpli pluvaj ol la feriejoj en Irlando, ŝi ŝatis pasigi parton de la jaro en Francio, Hispanio aŭ Italio.\n\nAntaŭ kelkaj jaroj ŝi legis artikolon en la loka ĵurnalo pri la tiel nomata Camino de Santiago , la historia pilgrimado al la historia urbo Santiago de Compostela en Hispanio. Ŝi trovis la artikolon aparte interesa. Ĝi rakontis, kiel tiu urbo portas tiun nomon laŭ la apostolo Jakobo (Santiago en la hispana), kies relikvoj troviĝas en Kompostelo. Dum la mezepoko la urbo iĝis la celo de pilgrimado. Kvankam oni ofte supozas, ke la pilgrimado sekvis sen interrompo ekde tiam, tio estas erara. La moderna revigligo de la pilgrimado datiĝas de la jaro 1957 post la eldono de la libro La vojo al Santiago de la irlanda historiisto kaj vojaĝanto Walter Starkie. La artikolo en la ĵurnalo plie rakontis, ke dum la mezepoko irlandaj pilgrimantoj vojaĝadis ŝipe al Hispanio, de tiel nomata „Kajo de Sankta Jakobo” en Dublino, por partopreni la sanktaĵojn en Santiago de Kompostelo. Kompreneble tio ne plu okazas. Iom nekonvene, sur la Kajo de Sankta Jakobo hodiaŭ staras la granda bierfarejo de la monde fama nigra biero Guinness.\n\nLa revivigo de la historia pilgrimado estis apogita de la diktatoro Francisko Franco kaj de la hispana registaro. Ekde proksimume 1990 la pilgrimado iĝis aparte populara – ne nur ĉe piaj katolikoj, sed ankaŭ ĉe ordinaraj turistoj, ŝatantoj de piedvagado, kaj sportistoj.\n\nKiel infano, Orla estis katolike edukita, kiel la plimulto da irlandanoj, sed ŝi ne konsideris sin aparte religia. Aliflanke, ŝi ege ŝatis longan piedvagadon, precipe eksterlande. Do, post legado de la artikolo ŝi aĉetis paron de novaj komfortaj botoj kaj grandan dorsosakon; kaj, en turisma buroo en Dublino, ŝi mendis ĉion, kion ŝi bezonis por fari la pilgrimon (flugbiletojn, trajnrezervadojn, la pilgrimantan credencial „pasporton” (sur kiu oni ricevas ĉe ĉiu pilgrima haltejo, kiel pruvon de ĉeesto, stampitan markon); plie, ŝi rezervis loĝlokojn dum la marŝo).\n\nKiam ĉio estis preta, ŝi vojaĝis per trajno kaj aviadilo al landlima loko en Francio (Saint-Jean-Pied-de-Port), kie komenciĝas la pilgrimado al Santiago de Compostela. Alveninte tie, Orla aliĝis al afabla internacia grupo. Por Orla la grupo estis surprize diverskonsista. Ĝi inkludis plurajn romkatolikojn el diversaj landoj, unu nereligian judinon el Israelo, unu anglan islamanon, du ateistojn, unu nigran usonan evangelianon, unu komunistan piedpilkiston el Italio, kaj unu presbiterianon el Skotlando.\n\nTamen, ekde la komenco de la pilgrimado, unu franca sinjoro aparte alligis sin al Orla kiel akompananto de „Camino”. Tio tute ne malplaĉis al ŝi, ĉar la sinjoro estis bonaspekta kaj simpatia. Li havis arĝentgrizan barbon, estis vidvo kun du filinoj kaj unu filo loĝanta en Japanio, kaj estis emeritiĝinta hortikulturisto (tion Orla konstatis poste, kiam ŝi komprenis iom de la franca lingvo). La sinjoro apenaŭ parolis la anglan, kaj tute ne komprenis la irlandan. Tamen, kiel ofte okazas kiam homoj kune simpatias, la manko de komuna lingvo ne estis granda obstaklo.\n\nMalkiel Orla, la sinjoro, kiu nomiĝis Robert Malebranche, estis tre pia katoliko, kaj faris la pilgrimon pro religia motivo, ne kiel turisto. Plie, li havis alian egale honestan motivon, nome, trovi novan edzinon. Orla, kontraste, ne serĉis novan edzon aŭ partneron, estante sufiĉe kontenta kun sia rondo de amikoj en Irlando, kaj sia fraŭlina situacio. Tamen, dum la longa piedirado ili pli kaj pli konatiĝis, kaj kiam ili alvenis al Santiago, ili jam estis bonaj geamikoj, kaj baldaŭ ili iĝis amantoj. Tia estis jam ilia rilato, ke ili decidis pasigi parton de la somero en la irlanda hejmo de Orla en Irlando, kaj parton en la domo de Robert en Francio.\n\nPasis kelkaj jaroj en tiuj cirkonstancoj; la geamikoj de Orla iĝis geamikoj de Robert, kaj inverse, kelkaj el la geamikoj de Roberto iĝis geamikoj de Orla (sed ne la filinoj, kiuj sentis rankoron pri la fakto, ke ilia patro laŭŝajne trovis anstataŭantinon de ilia forpasinta patrino). Do la restadoj de Orla en Francio ne estis ĉiam agrablaj, precipe kiam la kuracisto de Robert malkovris kelkajn kancerajn tumorojn en lia korpo.\n\nFeliĉe, dum kelkaj jaroj Robert sentis malmultan doloron, kaj laŭŝajne lia malsano ne videble progresis. Tamen, Orla diris al siaj irlandaj geamikoj, ke, kvankam ŝia amanto ne longe vivos, ili restos koramikoj. Robert senplue akceptis, ke ili geedziĝos, sed li neniam formale petis geedziĝon. Edziĝi ne estis intenco de Orla pro la fakto, ke ŝi ne volis loĝi ekster Irlando, kie vivis ŝiaj geamikoj, kaj kie estis ŝiaj personaj interesoj. Samtempe, Robert ne volis loĝi ekster Francio, kie estis liaj familianoj kaj amikoj.\n\nNur unu kutimo de Robert ĝenis Orlan kaj furiozigis liajn filinojn: li konstante prezentis Orlan al siaj konatoj kiel „mian fianĉinon”. (Supozeble la filinoj pensis, ke Orla deziras posedi la monon de ilia patro, kvankam ŝi nek volis nek bezonis ĝin, estante sufiĉe bonhava. Plie ili timis, ke nova virino uzurpus la lokon de ilia forpasinta patrino en la koro de ilia patro.)\n\nPost iom da tempo, tamen, plia progreso de la malsano de Robert ŝajne kaŭzis, ke lia konduto draste ŝanĝiĝis. Li iĝis eksterordinare ĵaluza kaj diktatora. Kiam Orla ricevis leterojn el Irlando, Robert konstante malfermis kaj legis ilin. Se telefonis al ŝi iu vira amiko (el kiuj ŝi havis multajn, precipe ekskolegojn, kaj konatojn de sia familio), Robert malpermesis tiun kontakton, eĉ se la telefonanto estis ŝia frato. Orla konstatis, ke ŝi povas konversacii telefone, nur ferminte sin en la banĉambro.\n\nŜi menciis tiun strangan konduton al la frato de Robert, senkulpigante lin pro lia malsano, sed la frato ridis kaj asertis, ke Robert estis ĉiam ĵaluza tirano, eĉ kiam li estis juna knabo.\n\nKvankam dum pluraj jaroj la korpo de Robert ne indikis tre evidentajn simptomojn de lia malsano, subite lia stato komencis degeneri. Baldaŭ ŝi tute ne povis lasi lin sola, kaj ŝia amanto iĝis ŝia paciento, malgraŭ la fakto, ke ŝi malmulton sciis pri medicino. Ŝi deziris reiri al Irlando, kie ŝi lasis sian domon kaj sian aŭtomobilon, sed kiam la geamikoj diris, ke ŝi ne povas resti en Francio, ŝi insistis, ke ŝi ne povas forlasi Roberton.\n\nDo iom post iom Orla fariĝis malliberulino kaj sklavino de Robert. Liaj fratinoj faris nenion por helpi sian fraton kaj traktis Orlan kiel servistinon kaj flegistinon. La kancero de Robert iĝis pli kaj pli grava, ĝis li kapablis fari nenion por si mem. Li insistis ke Orla restu konstante kun li kaj venu en la liton kun li, do ŝi apenaŭ povis manĝi aŭ dormi. Ŝi devis lavi lin kaj purigi lin, kiam li malpurigis sin. La plej intimajn kaj malagrablajn taskojn ŝi devis fari sendanke kaj senhelpe. Tamen, Orla restis lojala al Robert.\n\nFinfine, la malsano atakis lian cerbon, kaj li demencis kaj mortis.\n\nOrla nun estis libera.\n\nOrla restis en Francio por la funebraĵoj. Feliĉe, ŝi havis unu kunulinon ĉe la okazo. Antaŭ jaroj ŝia frato edziĝis kun simpatia alzaca virino, nome Annamaria. Nelonge post la geedziĝo la frato mortis en tragika akcidento. Kiam ŝi aŭdis pri la malĝoja sperto de Orlo, la vidvino vojaĝis de Alzaco al la tombejo, kie Robert enteriĝis.\n\nOrla nun sufiĉe bone parolis la francan, do ŝi kaj Annamaria longe konversaciis post la funebraĵoj.\n\n„Vere, la vivo povas esti tre trista”, diris Annamaria. „Ĉu vi konas la poezion de Louis Aragon?”\n\n„Ne”, respondis Orla.\n\n„Li verkis poemon tre malgajan, sed profunde trafan: Il n'y a pas d'amour heureux. ” 1 La unua verso komenciĝas jene:\n\nNeniam iam ajn apartenis al la homo Nek lia forto, nek lia malforto, nek lia koro Kaj kiam li volas Malfermi siajn brakojn, la ombro Estas tiu de kruco.\n\n„Aĥ ne, Annamaria”, diris Orla. „Eĉ en la plej malĝoja amo estas momentoj de ĝojo.”\n\nAnnamaria suspiris. „Jes ja, kara. Vi pravas, vi pravas.”", "author": "Garvan MAKAJ'", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2023/013385.php?p", "title": "Petrol-kompanio pli poluas ol produktas", "published": "2023-10-01 00:00:00", "content_text": "La petrolproduktado de la ŝtata kompanio Petróleos de Venezuela S.A. (Venezuela petrolo, PDVSA) malpliiĝas en la lastaj jaroj, dum la daŭra poluado kreskas, grave tuŝante la medion, la sanon de la loĝantaro kaj ĝiajn laboristojn, konkrete en la subŝtatoj Anzoátegui kaj Monagas. En la tuŝitaj lokoj, malmulto de la petrolo verŝita estas kolektata. Bedaŭrinde tiu petrolo, kiu estas kolektata de PDVSA, malofte revenas al ĝi, do ankaŭ loĝantoj fakte respondecas pri tio, ke la problemo disvastiĝas.\n\nLa poluado fare de PDVSA fariĝis precipe malbona dum la jaroj 2020 ĝis 2022. En naŭ monatoj okazis gravaj petrolverŝoj, kiuj trafis naciajn parkojn, koralajn rifojn, kultivaĵojn kaj eĉ hejmojn de homoj; sed ankaŭ ene de ĝia infrastrukturo, la montoj de venenaj ruboj daŭre kreskas kaj daŭre eligas grandajn volumenojn da gasoj el siaj fumtuboj en la atmosferon.\n\nLa orienta regiono de Venezuelo, precipe la tieaj tropikaj plaĝoj, estas pleje trafita de la petrolverŝoj de PDVSA. Profesoro Eduardo Klein, kiu kontrolas la PDVSA-elverŝadon en diversaj regionoj de Venezuelo, diras, ke la petrolfluo de la lastatempa verŝo sur la plaĝojn de Anzoátegui etendiĝas je ĉirkaŭ kvin kilometroj. Balasto (rubo devenanta de petrolo) kiel ekzemple benzino, mazuto, petrolo, dizeloleo kaj keroseno enhavas feron, sulfuron, vanadon kaj kromion. Metaloj, kiuj kontaktas akvon, restas en ĝi pro neplena solvebleco.\n\nEn decembro 2022, laŭ gazetara komuniko, la estro de Civitana Sekureco de la Registaro de Anzoátegui, Power Cano, raportis, ke la verŝo originis en la balasto-lago de la rafinejo de PDVSA en la urbo Puerto La Cruz. Li ligis tiun okazaĵon al la pluvoj okazintaj en la tiamaj tagoj, sed ne donis pli da detaloj pri la grandeco de la petrolverŝo aŭ la nombro de plaĝoj tuŝitaj en la regiono.\n\nSur la plaĝo Los Canales, Cano klarigis, skipoj de PDVSA faras purigadlaborojn, kvankam li kritikas la efikon de ĉi-tipa poluado al la mara ekosistemo. Oni ordonis fermi la poluitajn plaĝojn por 72 horoj, informis la urbestro de Urbaneja Manuel Ferreira, ĝis la hidrokarbonaĵoj verŝitaj sur la sablon estos forigitaj. Sur la plaĝo Los Canales, oni forigas la poluitan sablon sur areo kovranta ĉirkaŭ 20 kvadratajn kilometrojn.\n\nTamen, ne nur la orienta regiono (la subŝtatoj Anzoátegui kaj Monagas) estas viktimo de petrolverŝado, ankaŭ en la centr-okcidenta regiono (la subŝtatoj Falcon kaj Zulia) la poluado mortigas iom post iom la medion. La registrita media damaĝo en Venezuelo alte kreskis – je 55 % en 2021, kun 35 el la 64 petrolverŝoj en la lando, laŭ enketa raporto de la neregistara organizaĵo Transparencia Venezuela (Travideblo en Venezuelo). Fakuloj kaj loĝantoj de ĉi tiu regiono konsentas, ke ekzistas aliaj poluaĵoj, kiuj iom post iom malbonigas la vivkvaliton kaj la vivkondiĉojn de la loĝantoj de la Falconia-marbordo oriente, okcidente kaj norde en la regiono.\n\nEn la Lago Marakajbo, la plej granda lago de Sud-Ameriko, estas pli ol 28 mil kilometroj da submaraj petrolduktoj, kiuj ligas rafinejojn kaj stokcentrojn. Bedaŭrinde la elfluo de kruda petrolo en tiuj duktoj lasis makulojn de nigra likvaĵo, kiuj disvastiĝis sur pli ol 30 kvadrataj kilometroj en la Lago Marakajbo, kiel esploristo Eduardo Klein raportis en Tvitero. Dume la biodiverseco de la estuara ekosistemo estas en danĝero. „Hodiaŭ la faŭno kaj flaŭro rifuzas morti. La manĝaĵo por fiŝoj – fitoplanktono kaj zooplanktono – estas tuŝita, same kiel la mikroorganismoj, kiuj servas kiel manĝaĵo por salikokoj, kraboj kaj fiŝoj. Ili estas la bazo de la manĝo-ĉeno”, diris Hector Severeyn, doktoro pri Estuaraj, Maraj kaj Mediaj Sciencoj ĉe la Universitato de Marilando.\n\nĈar ne ekzistas oficialaj nombroj, kaj sciencistoj havas ĉefe satelitajn bildojn, ne estas facile taksi la volumenon de petrollikoj. „Ne ekzistas preciza takso (pri la nombro da elverŝoj). En kelkaj okazoj oni parolas pri ĝis mil bareloj da petrolo ĉiutage. Tio egalas la eblajn 30 000 bareloj monate, aŭ 360 000 bareloj jare”, diris Héctor Severeyn. Klaus Essig deklaris: „Ekzistas pli ol 4000 elverŝoj jare. La plej malgrandaj likoj estas de kvin ĝis ses bareloj, dum la plej grandaj atingas longon de 15 ĝis 40 kilometroj. Do, povas esti dekoj aŭ centoj da bareloj tage”.\n\nLa poluado de la lago manifestiĝas per la ĉeesto de metaloj damaĝaj por la sano de homoj kaj bestoj. „Antaŭ iom da tempo estis raportite pri altaj niveloj de vanado en fiŝoj, kio ŝajne lezis homojn”, diris Severeyn. „Vanado kaj plumbo estas la plej trovataj metaloj en petrolo”, li aldonis. Ankaŭ altaj niveloj de sulfuro, fluoro, nitrogeno, lesivoj kaj fekaj kojlobaciloj (fekaĵaj bakterioj) aperis en la studoj. La ekosistemo de tiu zono estas unika, kaj ĝi riskas degradiĝi pro tiu poluado. Ĝi estas estuaro, kiu havas miksaĵon de freŝaj kaj salaj akvoj devenantaj el la Golfo de Venezuelo. Tiu ĉi lago estas la plej granda en Sud-Ameriko kun areo de 13 000 kvadrataj kilometroj kaj havas ĉirkaŭ 200 kilometrojn da mangrovaj marĉoj ĉe la marbordo. Estas ĉirkaŭ 145 specioj de fiŝoj en ĝi, el kiuj almenaŭ 30 estas endemiaj, laŭ raporto de la biologo Yurasi Briceño. Inter la elstaraj fiŝoj estas (hispane) pámpano ( Trachinotus ), (hispane) corvina ( Argyrosomus regius ), anariko kaj aliaj. Estas ankaŭ dek ses specioj de ŝarkoj, kvin de testudoj, manatoj el Karibio, lutroj, testudoj kaj riverdelfenoj ( Inia geoffrensis ) el la Lago Marakajbo. En ĉi tiu ekosistemo estas ankaŭ aparta vario de mikroorganismoj, kiuj nutras fiŝojn. Ĝi estas ankaŭ areo kun alta ĉeesto de moluskoj kaj krustacoj. „La blanka salikoko kaj la blua krabo estas karakterizaj”.\n\nManko de bontenado de la malnova infrastrukturo de PDVSA estas la ĉefa kaŭzo de la verŝoj. „Oni taksas, ke estas pli ol 22 000 kilometroj da neaktivaj petrol- kaj gas-duktoj en la lago Marakajbo. En 2016, kun la plimalboniĝo de la situacio de PDVSA, la prizorgado por malhelpi la malboniĝon kaj oksidiĝprocezojn ne plu estis farata sur la funkciduktoj. Likoj komencis aperi. Oni ne konservas la infrastrukturon, ĉar oni ne havas la necesajn rimedojn. La trejnita personaro ne plu laboras ĉe PDVSA, ili rezignis pri la duktoj. Antaŭe estis kvar elverŝkontrolaj ŝipoj kaj preskaŭ mil homoj por riparaj kaj restaŭraj taskoj. La infrastrukturo postulas multan prizorgadon, sed tio ne plu estis farata. Oni anstataŭigis kelkajn sekciojn per novaj tuboj kaj lasis la fermitajn sur la fundo de la lago, kun la restanta hidrokarbonaĵo interne. Ĉi tiuj korodiĝas, kaj likoj komenciĝas”, aldonas la oceanologo.\n\nAlia faktoro, indikita de spertuloj kiel grava, estas manko de informoj kaj monitorado de la verŝoj. Sciencistoj kaj la civila socio devis krei siajn proprajn rakontojn, kun la espero, ke tio helpos ripari la situacion iam. „Ekzistas privataj organizaĵoj, kiuj konservas registraĵojn pri elverŝado. Nek la registaro, nek PDVSA faras tion, nek ili kontrolas, kio trafis en la verŝon.”\n\nLa estonteco ne aspektas promesplena. Laŭ diversaj fakuloj, sen reĝimŝanĝo en Venezuelo, kiu ebligus la revenon de demokratio, la disigon de la potencoj kaj institucian plifortigon, ne eblos renormaligi la lagon Marakajbo. La solvo implicas „savi la institucian kadron en Venezuelo kaj restarigi la naciajn mediajn aŭtoritatojn. Hodiaŭ multaj funkciuloj mediaj ne havas la necesan prepariĝon. Reveno de regado de la leĝo en la socio, de demokratio estas postulata. Ĝis tiam Venezuelo daŭre drivos.”", "author": "Jezer DORANTE", "categories": ["Aktuale", "VENEZUELO", "Medio"], "audio_links": null}
{"url": "https://www.monato.be/2023/013386.php?p", "title": "Kompreni migradon", "published": "2023-10-01 00:00:00", "content_text": "En sia interesa analizo de homaj migradoj ( MONATO 2023/8-9, p. 25 ) Nikita Pimenov asertas, ke la kaŭzoj de migrado ne estas nur ekonomiaj kaj ke oni ne nepre migras de malriĉa lando al riĉa. Sed ĉu troveblas en la homa historio iu ajn okazo de libervola migrado grandkvanta de riĉa lando al malriĉa?\n\nŜajnas, ke estiĝis konfuzo inter du grave malsamaj aspektoj de la afero: kial entute okazis/okazas amasa migrado al tiu aŭ alia lando, kaj kial la migrintoj venas el specifaj originlandoj. La kolonia pasinteco ja klarigas, kial estas pakistananoj en Britio kaj magrebanoj en Francio, sed tio nenion diras pri la bezono de Britio kaj Francio akcepti enmigrantojn.\n\nPor kompreni la ekonomian fenomenon, utilas rigardi ankaŭ enlandan migradon, kiu ĉiam fluas el malriĉaj regionoj al pli riĉaj. Kaj ankaŭ internacia migrado havas regionan aspekton: la multaj portugaloj, kiuj trovis laboron en Luksemburgio ekde la 60aj jaroj de la pasinta jarcento, venis plejparte el malriĉaj kamparaj partoj de Portugalio, ne el la relative riĉa ĉefurbo.", "author": "Brian MOON", "categories": ["Aktuale"], "audio_links": null}
{"url": "https://www.monato.be/2023/013389.php?p", "title": "Misgvida titolo", "published": "2023-10-01 00:00:00", "content_text": "Via artikolo Kontraŭmensoga faktokontrolado ( MONATO 2023/06, p. 3-5 ) ne temas pri faktokontrolado, sed nur ripetas la propagandon de unu flanko. En Britio ekzistas pluraj „faktokontrolaj” servoj, kiuj nenion kontrolas, sed nur asertas. Tiel ankaŭ estas en BBC kaj la sekretaj servoj ( 77 Brigade ).\n\nĈiam en milita tempo registaroj kulpigas la alian flankon pri mensogado, kaj la flanko, kiu kaŭzis la militon, kulpigas la alian. Sugesti, eĉ implice, kiel konstante faras la okcidentaj registaroj kaj la amaskomunikiloj, ke la milito en Ukrainio komenciĝis per la rusia invado estas ankaŭ mensogo. Mi sekvis tiun militon ekde 2014. Kio okazis pri la Traktato de Minsko?\n\nĈu aŭ ne la „faktoj” asertitaj estas veraj, ili estas nuraj asertoj. Almenaŭ la titolo de tiu artikolo estas misgvida. Mensogado fare de la brita registaro nun estas granda zorgo de ordinaruloj en Britio, kaj eĉ iliaj parlamentaj reprezentantoj havis neniun voĉon en la amasa sendado de armiloj por mortigi homojn en Ukrainio.", "author": "Ian Fantom", "categories": ["Aktuale"], "audio_links": null}
{"url": "https://www.monato.be/2023/013393.php?p", "title": "Survoje al nova parlamento", "published": "2023-10-01 00:00:00", "content_text": "La 22an de novembro en Nederlando okazos balotado por nova parlamento. En la elektoj partoprenos multaj partioj kaj individuoj, ĉar la nederlanda parlamento estas rezulto de proporcia elektosistemo, kaj en la politike dekstra flanko estas multaj malgrandaj frakcioj. Tiel, pli ol 21 „partioj” estas reprezentataj en la nuna parlamento, kvankam kelkfoje oni povas sin demandi, ĉu temas pri partio aŭ pri unuopa persono.\n\nKelkaj partioj, kiel GroenLinks (verdula maldekstro) kaj Partij van de Arbeid (PvdA, socialdemokrata Partio de la Laboro), male, kunigis siajn balotlistojn.\n\nLa kvara kabineto sub la gvido de la ĉefministro Mark Rutte, inaŭgurita komence de 2022, ankoraŭ ne kompletigis sian deĵorperiodon; tamen ĝi devis eksiĝi pro demisio de la ĉefministro Rutte okazinta la 7an de julio.\n\nMark Rutte, historiisto laŭ profesia klerigo, kiu en sia mezlerneja tempo ofte sin ekzercis kun amiko pri politikaj intervjuoj, estis unu el la plej longe funkciintaj eŭropaj ĉefministroj. Ekde 2010 li estris kvar kabinetojn. Origine konservativliberala (partio VVD), li devis koalicii kun diversaj aliaj partioj, plej ofte kun la kristandemokrata partio CDA kaj la liberala D66 ( Democraten 66 ) kaj, okaze, kun la socialdemokrata PvdA kaj la kristanunia CU ( ChristenUnie ).\n\nEn la komenco de sia ĉefministreco (2010) li serĉis subtenon por malplimulta registaro de liberaluloj kaj kristandemokratoj ĉe popularisto Wilders, sed tio post mallonga tempo malsukcesis. Sekve li diris, ke li neniam plu petos lian subtenon. Poste kreskis ankoraŭ pli da popularismaj partioj, kiuj kelkfoje atingis senprecedencan nombron da voĉoj, sed pro la kapricaj kaj fojfoje ekstremdekstraj eldiroj de siaj estroj ili rapide perdadis subtenon kaj miniaturiĝis aŭ anstataŭiĝis de aliaj similaj partioj.\n\nRutte montriĝis fleksebla kaj povis facile regadi kun subteno dekstra aŭ maldekstra, ĉiam serĉante solvojn por pluigi vivon de sia registaro. Pro tio li ekhavis kromnomon „teflona Marko” indikantan, ke li ofte kapablas elturniĝi. Kaj li ne hezitis „forgesi” aferojn aŭ ŝanĝi sian opinion, se la plimulto pensis alie.\n\nEn eŭropaj rondoj li fariĝis respektinda figuro. Laŭdire, Angela Merkel foje diris, ke, se la eŭropaj gvidantoj ne scias elturniĝi, oni petu Markon, kiu kapablas elpensi solvon por ĉia problemo.\n\nTamen la enlandaj krizoj fariĝis pli kaj pli grandaj: krizoj pri akceptado kaj loĝigo de azilpetantoj, pri la klimato, pri nitrogeno (damaĝe troa agrikultura emisiado), pri gasĉerpado kaj akompanaj tertremoj en la provinco Groningeno (kaj la manko de kohera kompensopolitiko) kaj la imposta skandalo pri la uzado de algoritmoj por „trovi fraŭdulojn”, pro kio multaj senkulpaj homoj havis gravajn financajn problemojn. Pri la problemoj de Groningeno parlamenta enketa komisiono konstatis en 2022: „kvankam la kabineto sciis pri la tertremaj konsekvencoj de la gasekspluatado, ĝi ne limigis la gasĉerpadon, sed, male, eĉ pligrandigis ĝin en 2013.” Laŭ groningenanoj tio estas sufiĉa kialo por eksigi la kabineton, sed en 2022 venis nur profundaj pardonpetoj.\n\nDum la formado de la kabineto en 2022 ekestis, krome, skandalo pri tio, ke dum la diskutoj oni ŝajne priparolis la eblon „promocii” al ofico eksterparlamenta konatan parlamentanon Pieter Omtzigt (nun sendependan), kiu – same kiel Renske Leijten el la Socialista Partio – multon faris por denunci la praktikon de la imposta servo en la „afero pri la sociaj krompagoj”. Laŭdire, oni ne parolis pri iu „forigo”, dum foto de ĵurnalisto montris la kontraŭon: noton pri Omtzigt sur papero, kiun kunportis unu el la koncernatoj. Rutte „ne memoris”.\n\nFine, la mensogoj kaj elturniĝoj iĝis troaj. Kiam la ĉefministro insistis pri forigo de la eblo, ke familianoj de azilpetintoj venu al Nederlando (temas pri maksimume 6000 azilpetoj, kompare kun la tuta kvanto de 40 000–50 000 jare – sen konsidero pri centmilo da ukrainaj rifuĝintoj), la aliaj partioj en la registaro refutis tiun proponon.\n\nIuj diris, ke Rutte uzas tiun aferon kiel pretekston por foriri, meti finon al sia nederlanda kariero kaj profiliĝi dekstre. Ĉiuokaze, la opinisondoj post la registara krizo estis tre malfavoraj al li: granda plimulto ne volis, ke li revenu en iu kvina kabineto. Do, la senpera kialo de la demisio de Rutte estis la azilpolitiko, sed malmultaj parlamentanoj kredis, ke tio estis la vera kialo.\n\nLa parlamentanojn la demisio de Rutte tute surprizis. Oni tamen respektis lian decidon kaj dankis lin pro lia servo.\n\nIntertempe la krizaj malfacilaĵoj urĝe bezonas solvojn. Tiuj problemoj ofte estas ligitaj al novliberala ideologio: problemoj pri la tutmonda komerco (Ĉinio–Usono–Eŭropo), ignorado de primediaj konsideroj, sankcioj pro militado, problemoj pri infektaj malsanoj, pri la klimato, pri loĝigo ktp. Forigo de ekonomiaj baroj kaj limigoj en internacia komerco kontribuis al tiuj problemoj. Reage oni renaciigas. Oni povas demandi sin, ĉu ne venis la fino por tiu ideologio entute ...", "author": "Bert DE WIT", "categories": ["Aktuale", "NEDERLANDO", "Politiko"], "audio_links": null}
{"url": "https://www.monato.be/2023/013395.php?p", "title": "Signolingvo", "published": "2023-10-01 00:00:00", "content_text": "En la duobla ĉi-jara numero ( MONATO 2023/08-09, p. 20 ) legeblas: „MONATO kutimas uzi la vorton ‚gestolingvo’. Tamen la aŭtorino insistis pri la vorto ‚signolingvo’ per la jena klarigo: Surduloj argumentas, ke signolingvo ne estas aro da gestoj. Laŭ ili signolingvo estas natura lingvo, havanta gramatikan sistemon, dum gestoj ne havas tian sistemon.” Jen perfekta klarigo, laŭ kiu en Esperanto pli oportunas uzi la vortigon „signolingvo” anstataŭ la ofendan „gestolingvo”.", "author": "Federico GOBBO", "categories": ["Aktuale"], "audio_links": null}
{"url": "https://www.monato.be/2023/013396.php?p", "title": "Signolingvo (2)", "published": "2023-10-01 00:00:00", "content_text": "Mi ne komprenas, kiel „gestolingvo” povas esti ofenda ( MONATO 2023/08-09, p. 20 ). Kiel angla parolanto mi ofte diras „signolingvo” ( sign language ) kaj kiel germanparolanto mi uzas „gestolingvo” ( Gebärdensprache ). La signolingvo certe estas aro da gestoj same kiel parolata lingvo estas aro da sonoj. (Ĉu mi menciu, ke dum tri jaroj mi faris kurson pri ASL, American Sign Language ?)", "author": "Detlef KARTHAUS", "categories": ["Aktuale"], "audio_links": null}
{"url": "https://www.monato.be/2023/013397.php?p", "title": "Ĉu nesimetria konflikto?", "published": "2023-10-01 00:00:00", "content_text": "La 30an de junio 2023 la Sekureca Konsilio de Unuiĝintaj Nacioj (UN) unuanime aprobis rezolucion 2690 (2023), surbaze de kiu membroj de la pacmisio, ĝenerale konata sub la angla mallongigo MINUSMA 2 , komencos retiriĝi el la teritorio de la ŝtato Malio. Plejparto de la diplomataj kaj politikaj analizistoj timas, ke la retiriĝo de la trupoj de tiu pacmisio estigos novan malstabilecon en Malio, en kiu baraktas tuaregoj kaj ĝihadismaj ribeloj. Kio efektive okazas en tiu afrika lando, kiu laŭ la areo estas la 23e plej granda lando de la mondo? Jen kelkaj personaj analizaj pensoj kaj mallongaj diplomatiaj konsideroj.\n\nMalio estas evolulando, kiu akiris sian sendependecon de Francio en 1960 kaj ekde tiu jaro membras en UN. La plimulto de la malia loĝantaro vivas en ekstrema malriĉeco, ne havas aliron al instruado kaj dungado. Ĝiaj ĉefaj internaj problemoj inkludas malstabilajn kaj malfortajn registarstrukturojn, altajn nivelojn de koruptado, ribelajn aktivaĵojn de tuaregoj, armitan konflikton, organizitan krimon, perforton, streĉitecojn inter etnoj, humanitaran krizon ktp. Kompreneble, ankaŭ la kolonia pasinteco havas sian malfavoran influon al la nuna politika kaj ekonomia disvolviĝoj de la ŝtato, same kiel iuj aliaj landoj kaj diversaj internaciaj kompanioj, kiuj provas influi la eventojn en diversaj regionoj de Malio.\n\nPost sendependiĝo la malia registaro volis aserti sian aŭtoritaton super la tuta teritorio de la lando, sed la tuaregoj el la nordo de la lando, kiuj reprezentas ĉirkaŭ 10 % de la tuta loĝantaro 3 , komencis pridubi ĉi tiun aŭtoritaton. Pro tio la malia registaro fokusis sian politikan aktivadon al la sudo de la lando kaj marĝenigis la nordan regionon, al kiu ĝi klopodis trudi militistan regadon.\n\nInternaj problemoj kaj konfliktoj inter la suda kaj norda loĝantaroj kaŭzis kvar ribelojn de la tuaregoj, kiuj klopodis akiri teritorian kaj kulturan aŭtonomion. La unuaj tri ribeloj kontraŭ la malia registaro (1962–1964, 1990–1995, 2007–2009) povas esti klasitaj kiel lokaj problemoj de la lando kun la tuarega etno, kiuj ne volas akcepti la fakton, ke ili fariĝis minoritato en la nova ŝtato.\n\nTamen necesas konstati, ke tiu esence etna disputo ekzistis kaj ekzistas (ankaŭ en la formo de enlandaj militoj) laŭ la tuta linio de kontakto inter la originaj loĝantaroj kaj berberaj aŭ arabaj loĝantaroj – ekster Malio, ankaŭ ekzemple en Ĉado, Niĝero kaj Sudano.\n\nSed la kvara ribelo de tuaregoj, kiu eksplodis en 2012, jam havas internacian dimension. Kial? Unue: la okazaĵoj de la araba printempo kaj la falo de la reĝimo de diktatoro Muamar Kadafi signifis revenon de granda nombro da armee trejnitaj kaj armitaj tuaregoj de Libio al Malio. Due: la alianco de tuaregoj kun islamismaj grupoj ligitaj al Alkaido, kiuj, se diri kaj verki simple, serĉis fonlandon por sia daŭra ekzistado kaj aktivadoj. Trie: la politika movado Nacia Movado por la Liberigo de Azavado (france Mouvement Populaire de Libération de l'Azawad – MPLA) proklamis la 6an de aprilo 2012 la sendependecon de Azavado (la norda parto de la lando) disde Malio, sed tiu ne estas internacie agnoskita. La 14an de februaro 2013 MPLA rezignis sian aserton de sendependeco por Azavado kaj petis la malian registaron komenci diskutojn pri ĝia estonta statuso.\n\nKonsiderante la plifortiĝantajn atakojn de ribelaj grupoj kontraŭ maliaj registaraj fortoj, Francio lanĉis, komence de januaro 2013, militan operacon sub la nomo Serval , laŭ peto de la tiama malia prezidanto kaj surbaze de la rezolucio 2085 de la Sekureca Konsilio de UN el 2012. Tiu ĉi operaco kapablis ĉesigi la antaŭeniĝon de ĝihadismaj grupoj en la sudo de Malio kaj kontribuis al ia mildigo de streĉitecoj en la lando. La operaco finiĝis en julio 2014 kaj ĝin anstataŭis nova milita operaco Barkhane en aŭgusto 2014.\n\nPor solvi la armitan konflikton en Malio per pacaj kaj diplomatiaj rimedoj, la Sekureca Konsilio de UN per sia rezolucio 2100 (2013) tuj kreis pacmision MINUSMA, kiu celis subteni stabiligajn procezojn en la lando. Bedaŭrinde, sen sukceso.\n\nPost dek jaroj, la 16an de junio 2023, la malia registaro postulis senprokrastan retiriĝon de la membroj de la pacmisio de UN el sia lando, ĉar laŭ ĝi ili ne estas kapablaj plenumi siajn sekurecajn taskojn en la regiono. UN plenumis la peton de la malia registaro, ĉar UN aplikas la principon, ke ĝiaj pacmisioj povas funkcii en konkreta lando nur kun ĝia konsento.\n\nMalstabileco en Malio, sed ankaŭ en la tuta sahela regiono 4 , generas kaj intensigas minacojn, kiuj povas influi ankaŭ la sekurecon de Eŭropa Unio (EU). Pro tio EU strebas esti tre aktiva aganto en Malio per trejna misio (angle EUTM Mali – European Union Training Mission in Mali ) kaj kadre de asista misio (angle EUCAP Sahel Mali – EU Capacity Building Mission in Mali ). Bedaŭrinde, oni konstatas, ke la rezultoj de ĉi tiuj misioj ne atingas la deziratan efikon, ĉar la planitaj intencoj ne ĉiam reflektas lokajn bezonojn.\n\nLa nova konstitucio, kiun civitanoj aprobis en referendumo la 18an de junio ĉi-jare, klare plifortigas la rolon de la prezidanto kaj la armitaj fortoj. Oni supozas, ke la nuntempa militestro kolonelo Assimi Goïta verŝajne intencos kapti la prezidantecon. Samtempe la ŝanĝoj en la konstitucio plifortigas la rolon de la armitaj fortoj kaj redirektis la eksterpolitikan orientiĝon de Malio for de la antaŭa dominanta grandpotenco, Francio, al Rusio. Nerekta pruvo de tiu ŝanĝo estas ankaŭ la fakto, ke, laŭ la nova konstitucio, la franca lingvo ne plu estas konsiderata kiel oficiala lingvo en Malio, sed nur laborlingvo 5 .\n\nAlia konkreta ilustraĵo de tiu ĉi orientiĝo de Malio estas la februara vizito en tiu lando de la rusa ministro pri eksterlandaj aferoj Sergej Lavrov, kiu konfirmis, ke Rusio daŭre helpos Malion plibonigi siajn armeajn kapablojn.\n\nLa plua politika kaj ekonomia evoluo de Malio estas do nuntempe malfacile antaŭvidebla. Reveno al paca kaj stabila medio estas malproksima kaj la evoluo estas tre necerta. Jen kelkaj bazaj argumentoj.\n\nEn Malio estis en la lastaj du jaroj du militistaj puĉoj, unu en aŭgusto 2020 kaj la alia en majo 2021. La militista registaro komence promesis elektojn en februaro 2022, sed poste prokrastis ilin al februaro 2024.\n\nLa klopodoj de la internacia komunumo solvi la enlandan konflikton per pacaj rimedoj ĝis nun ne estis efikaj. Rilatoj inter UN kaj Malio rapide malboniĝis ekde la puĉo de 2020. La militista registaro permesis al solduloj de la grupo Wagner gvide de Jevgenij Prigoĵin funkcii sur la teritorio de la lando. Tamen, estas neverŝajne, ke la limigita rusia armea subteno povus stabiligi la situacion en la lando kaj konstrui fortajn registarajn strukturojn.\n\nPro sia geografia situo la nordo de Malio ĉiam estis renkontejo de eksterlandaj influoj kaj kulturaj, ekonomiaj kaj religiaj ligoj. La geografia loko altiras la atenton de iuj ŝtatoj kaj internaciaj kompanioj, ĉar, interalie, ĝi proponas idealan manieron establi novan kunlaboron kun aliaj landoj de Sahelo kaj okcidenta Afriko.", "author": "Julius HAUSER", "categories": ["Aktuale", "MALIO", "El diplomatia vidpunkto"], "audio_links": null}
{"url": "https://www.monato.be/2023/013399.php?p", "title": "El danĝera vivo ĵurnalista", "published": "2023-10-01 00:00:00", "content_text": "Nofret Berenice Hernández Vilchis doktoriĝis pri la mondoj araba, islama kaj ŝemida ĉe la universitato de Aix-Marseille (Francio). Ŝi interesiĝas ĉefe pri la palestina-israela konflikto, la konstruado de rakontoj, memoro kaj identeco, la amaskomunikila reprezentado de malplimultoj, migradoj kaj la uzoj de la korpo en kuntekstoj de rezisto.\n\nMONATO : Kiel evoluis la sekureca situacio por ĵurnalistoj en Meksiko? Kian rolon ludas krimaj grupoj kaj politika povo en la perforto kontraŭ ĵurnalistoj en Meksiko?\n\nH ERNÁNDEZ VILCHIS : La sekureco de ĵurnalistoj en Meksiko daŭre plimalboniĝas. Unuflanke, ili alfrontas timigadon kaj perforton de la organizita krimularo, kaj en kelkaj okazoj iuj fine eĉ akceptas monon de ĉi tiuj grupoj. La ĵurnalistoj, kiuj akceptas tiun ĉi tipon de subaĉetaĵo, estas ĝenerale el la provinco kaj faras tion pro timigado, aŭ ĉar iliaj salajroj estas tiel malaltaj, ke ili ne povas vivi digne. Ĉi tio kondukas al laborrutinoj, kiuj ne stimulas kritikan kaj enketeman ĵurnalismon, sed ĝenerale preferas ĵurnalismon, kiu ripetas la deklarojn de politikistoj, kaj tiel evitas ajnan tipon de reprezalio. Tiusence la politika potenco ekzercas instituciigitan perforton, ĝi uzas jurajn kaj financajn rimedojn je sia dispono por silentigi kritikemajn ĵurnalistojn. La plej granda malbono, kiun suferas meksikaj ĵurnalistoj estas: malaltaj salajroj, korupto kaj koluzioj de la organizita krimularo kun politikistoj kaj senpuneco.\n\nMONATO : Kiel evoluis la sekureca situacio por ĵurnalistoj en Palestino? Kio igas la ĵurnalistojn en Palestino eblaj viktimoj de perforto?\n\nH ERNÁNDEZ VILCHIS : La sekureco de la palestinaj ĵurnalistoj ankaŭ plimalboniĝis, ĉar la streĉiĝo inter palestinanoj kaj israelanoj daŭre kreskas, kaj la reformoj proponitaj de la ekstremdekstra registaro de Netanjahu influos ankaŭ la palestinanojn. La fakto, ke la palestinaj ĵurnalistoj ne havas ŝtaton, metas ilin en pozicion de vundebleco, ĉar ili eĉ ne estas civitanoj kun plenaj civitanaj kaj politikaj rajtoj. Krome, kiel multaj aliaj ĵurnalistoj el la tutmonda Sudo, ilia laboro tuj estas senlegitimigita, ĉar ili estas rigardataj kiel „malpli profesiaj” ol siaj samuloj el la tutmonda Nordo. Tiamaniere, ili estas malhelpitaj reprezenti sin kaj esti proparolantoj de sia komunumo.\n\nMONATO : Laŭ via perspektivo kiel similas la perforto kontraŭ la ĵurnalistoj en Meksiko kaj Palestino?\n\nH ERNÁNDEZ VILCHIS : Ambaŭ formoj de perforto devenas de politika kunteksto de malstabileco. En la kazo de Meksiko, post la demokratia transiro de la jaro 2000, la politika situacio nur malboniĝis; La militismigo de la lando, kiu komenciĝis kun Felipe Calderón en 2006, nur pliigis perforton, korupton kaj senpunecon kaj malfortigis instituciojn. En Palestino, la perforto estas de koloniisma tipo, en kiu estiĝis rasapartisma reĝimo (laŭ Amnestio Internacia, Observejo pri Homaj Rajtoj – Human Rights Watch , B'tselem , interalie), kiu malobservas la rajtojn de palestinanoj, ĉar kelkaj el ili estas sennaciuloj, kaj ili eĉ ne rajtas transiri la Cisjordanian muron en Jerusalemo por priraporti eventon, kiam ili ne rekte iĝas celoj de mortigo aŭ estas arestitaj ĉe manifestacioj.\n\nMONATO : Ĉu vi povus komenti specife pri la kazo de Shireen Abu Akleh? Laŭ via opinio, kia estis la respondo de la internacia komunumo al la situacio de la ĵurnalistino Shireen Abu Akleh?\n\nH ERNÁNDEZ VILCHIS : Kiel preskaŭ ĉio, kio okazas en la tutmonda Sudo, ĝi fariĝas interesa kaj estas traktata en klaĉgazeta modo de la hegemoniaj amaskomunikiloj de la tutmonda Nordo. En la kazo de la murdo de Abu Akleh en 2022, ekestis sincera indigno pri ŝia murdo kaj la maniero, kiel israelaj policanoj intervenis en la tago de ŝia entombigo. Tamen, preskaŭ jaron post ŝia murdo, la indigno forvelkis. Tiu ĉi murdo memorigas min pri la palestina ĵurnalisto Ghassan Kanafani, kiu ankaŭ estis murdita de israelaj aŭtoritatoj (Mossad) en Bejruto en 1972. Ambaŭ estis kristanoj kaj ambaŭ estas nun memorataj kiel martiroj inter palestinanoj.\n\nMONATO : Kiel la civila socio kaj internaciaj organizaĵoj povas subteni kaj protekti ĵurnalistojn en Meksiko kaj Palestino? Kiel oni povas kreskigi sekuran medion por ĵurnalismo en ambaŭ landoj?\n\nH ERNÁNDEZ VILCHIS : Efika maniero estus finance subteni sendependan kaj enketeman ĵurnalismon en ambaŭ teritorioj. Alia estas plifortigi la profesiajn karierojn de ĉi tiuj sendependaj ĵurnalistoj kaj amaskomunikiloj per trejnado, kiu inkluzivas scion pri iliaj rajtoj. Ankoraŭ alia estas diskonigi la maljustaĵojn kontraŭ ĵurnalistoj, kiuj estas dokumentitaj de organizaĵoj kiel Raportistoj Sen Limoj aŭ Artikolo 19 ( Article 19 ), inter aliaj.", "author": "Intervjuis", "categories": ["Aktuale", "Massimo RIPANI", "Politiko", "MEKSIKO/PALESTINO"], "audio_links": null}
{"url": "https://www.monato.be/2023/013401.php?p", "title": "Signolingvo (3)", "published": "2023-10-01 00:00:00", "content_text": "La ideo, ke „gestolingvo” povas esti iel pli ofenda ol „signolingvo”, certe fontas el interlingva miskompreno. La signifokampoj de esperantaj „signo” kaj „gesto” ne identas kun tiuj de anglaj „ sign ” kaj „ gesture ”. En Esperanto, laŭ la baza signifo de „signo” (PIV: Io sensebla, kio per ia natura aŭ konvencia rilato elvokas en la menso ideon pri alia afero), ĉiu lingvo konsistas laŭdifine el signoj – ĉu parolaj, ĉu skribaj, ĉu ... gestaj. La redakcio de MONATO tute prave decidis, ke la preferinda termino estas „gestolingvo”.", "author": "Brian MOON", "categories": ["Aktuale"], "audio_links": null}
{"url": "https://www.monato.be/2023/013402.php?p", "title": "Maltrankviliga leĝo", "published": "2023-10-01 00:00:00", "content_text": "La 24an de junio la israela parlamento ( Kneset ) aprobis leĝon, per kiu oni celas senigi la superan kortumon je la rajto nuligi la decidojn de la registaro sur bazo de la „Normo de prudento” 1 , principo uzata de la kortumo en la lastaj 30 jaroj, ekzemple por malaprobi registarajn nomumojn de ministroj akuzitaj pri korupto.\n\nLa leĝo, kiu estas parto de pli granda polemika jura projekto, havis subtenon de 64 parlamentanoj el 120. La opozicio proteste foriris el la parlamento. Fakte, la plej grava parto de la supre menciita projekto permesus al la parlamento reaprobi la leĝojn antaŭe nuligitajn de la supera kortumo kaj ŝanĝi la komitaton, kiu elektas la juĝistojn. Kvankam la ĉefministro Netanjahu diris, ke li ne plu antaŭenigos la reformon, multaj politikistoj el lia koalicio diris, ke la nuna leĝo estas nur la unua paŝo.\n\nLa prezidanto de Israelo, Icĥak Hercog, kaj la estro de la plej granda israela laborista sindikato, HaHistadrut , Arnon Bar David, agadis por la atingo de interkonsento inter la registaro kaj la opozicio pri la reformo, sed vane. HaHistadrut strikis unu tagon en marto, kiam la registaro provis aprobi la leĝon pri la juĝistoelekta komitato. En julio Bar David diris, ke ne okazos striko por la „normo de prudento”. La kuracista sindikato strikis dum duono de tago post la aprobo de la leĝo.\n\nCentmiloj da personoj jam protestis surstrate kontraŭ la reformo dum pli ol tridek kvin semajnoj; protestoj okazis ĉiusemajne en Telavivo, Jerusalemo kaj multaj aliaj urboj. La protestantoj kutime blokis la ĉefajn ŝoseojn, estigante multajn konfliktojn kun la polico, kies ĉefo estas la dekstremega ministro Itamar Ben Gvir, iam kondamnita pri subteno al la juda teror-organizaĵo Kaĥ de la rasista rabeno kaj eksparlamentano Meir Kahane. Dume, laŭ la israela armeo, la atakoj de setlejanoj kontraŭ la palestinanoj pliiĝis.\n\nUnu el la plej maltrankviligaj aferoj estas, ke multaj volontuloj de la rezerva armeo anoncis ĉesigon de sia agado pro la politika krizo kaj la vojo de la registaro. La israela armeo baziĝas sur rezervosoldatoj, kaj ili estas ege bezonataj en la aerarmeo. La armeo asertis, ke ĉiuj militaj aktivaĵoj ankoraŭ estas plenumataj, sed oni agnoskas, ke la situacio fariĝis problemo\n\nLa stabestro de la armeo, Herzi Halevi, diris al la soldatoj, ke malobeado estas transiro de ruĝa linio. Al la politika sistemo li rememorigis, ke la kontrakto inter la rezervistoj kaj la armeo estas sekureca garantio de la ŝtato. Multaj eksaj altaj komandantoj de la armeo aŭ de aliaj israelaj sekurecaj fortoj avertas, ke la reformo kaj la forta socia fragmentiĝo estas danĝeraj por Israelo.\n\nAro da organizaĵoj, elstaruloj de la ekonomia kaj politika mondoj, civitanoj, eksaj oficiroj de la armeo apelaciis ĉe la supera kortumo, petante ekzamenon de la aprobita leĝo. Okaze de nuligo, malfermiĝos nova konflikto inter la registaro kaj la kortumo.", "author": "Nican CVI KOHEN", "categories": ["Aktuale", "ISRAELO", "Politiko"], "audio_links": null}
{"url": "https://www.monato.be/2023/013387.php?p", "title": "Ĉu la plej malbona lando por vivi?", "published": "2023-11-01 00:00:00", "content_text": "La amasa elfluo de la loĝantaro el Rusio, observata en la lastaj jaroj, kaj precipe post la komenco de la milito kontraŭ Ukrainio, montris, ke, malgraŭ la sukceso de propagando, la reala bildo tie estas sufiĉe morna. Por multaj pensemaj rusiaj civitanoj, tio neniam estis sekreto. Pluraj tamen rezignis pri elmigrado, aliaj simple ne havas kuraĝon fari tion, aliaj estas retenataj de familiaj ligoj, ŝatata laboro ktp. Tamen, objektiva vidpunkto, subtenata de nombroj, montras, ke Rusio estas unu el la plej malbonaj landoj por vivi.\n\nPor pruvi tion necesas konsideri plurajn faktorojn, aŭ pli ĝuste, konsideri ilin kune kaj kompari kun aliaj landoj. La unua faktoro estas la vivnivelo. Laŭ pluraj fontoj Rusio okupas ĉi tie la 52an lokon en la mondo.\n\nKiel duan faktoron mi inkluzivigus sekurecon, ĉar ofte la civitanoj de ĉi tiu lando deklaras, ke ili pretas oferi sian vivnivelon favore al sekureco. Laŭ la nivelo de perfortaj krimoj, Rusio okupas unu el la unuaj lokoj en la mondo. Perfortaj krimoj inkluzivas murdon, seksperforton kaj huliganismon. Ekzemple, la nombro da murdoj en Rusio estas 12,5 por 100 000 homoj jare. En Usono, ĉi tiu nombro estas 5,5 (dum en Usono la nombro da pafiloj estas pli ol 1,2 ekzempleroj por persono, inkluzive de beboj, en Rusio ĉi tiu nombro estas almenaŭ 10-oble malpli alta, sed krimoj kun uzo de pafiloj, kvankam ne nur murdoj, estas farataj duoble pli ofte ol en Usono). Interese, ke samtempe Rusio estas ankaŭ la unua en la mondo laŭ la nombro de policanoj laŭkape. El kiu unu el du konkludoj povas esti tiritaj: aŭ la polico estas neaktiva, aŭ ĝi estas implikita en perfortkrimo.\n\nAlia indikilo de vivsekureco povas esti mortemo en trafikaj akcidentoj. Rusio estas unu el la kvin landoj en Eŭrazio kun la plej alta mortokvanto en trafikaj akcidentoj. Ĉiujare tie 18 el 100 000 homoj mortas sur la vojoj, proksimume 3 mortoj por 1000 veturiloj. Por komparo, en Usono, ĉi tiuj nombroj estas 11 kaj 0,1, respektive, en Turkio, 12 kaj 2,5. De la dua nombro de la ĉi-supraj statistikoj, ni povas konkludi, ke aŭtoj uzataj en Rusio estas nesekuraj.\n\nAnkaŭ la mortoprocentaĵo pro malsanoj en Rusio estas unu el la plej altaj en la mondo. Ĝi estas la unua en mortemo pro apopleksio, kancero kaj infektaj malsanoj, kio indikas malaltan nivelon de medicina prizorgo.\n\nKutime, kiam oni determinas la vivnivelon, parametro kiel la kvalito de nutrado ne estas konsiderata. Vere, ĝi nerekte rilatas al la atendata aĝo de morto, kiu estas konsiderata, kiam oni kalkulas la vivnivelon. Loĝantoj de Rusio tradicie kredas, ke ilia kuirarto estas la plej bona. Pri gustoj ne estu disputo: iu ŝatas rusan kuirarton, iu ŝatas ĉinan. Tamen, vojaĝante eksterlanden, precipe al sud-eŭropaj landoj, ili rimarkas la altan kvaliton de lokaj produktoj. Precipe viando, lakto, faruno. Ekde la tempo de Sovetunio, kie estis ĝenerala manko, rusoj alkutimiĝis al surogatoj kaj malmultekostaj anstataŭaĵoj. Fabrikistoj ankaŭ adaptiĝas al ilia gusto. Malmultaj obeis la ŝtatajn normojn en Sovetunio, kaj poste ili estis tute nuligitaj. Post la altrudo de sankcioj pro la invado en Ukrainion, konkurenco en Rusio malfortiĝis, la kvalito de manĝaĵoj fariĝis eĉ pli malalta.\n\nLaŭ Freedom House 1 , la libereca stato de Rusio okupas la 172an lokon, inter Ruando (171) kaj Kongo (173). Alivorte civitanoj de la Rusia Federacio estas malpli liberaj ol loĝantoj de Maŭritanio aŭ Kuvajto.\n\nPor ĉi tiu parametro Rusio estas proksimume en la mezo, en la 112a loko, cedante ne nur al evoluintaj landoj, sed ankaŭ al Afganio, Centr-Afrika Respubliko ktp. Ĉi tio rekte influas la nombron de malsanoj, kaj tial la vivdaŭron.\n\nKutime ĉi tiu faktoro ne estas konsiderata, kiam oni taksas la nivelon kaj la kvaliton de la vivo. Tamen ĝi rekte influas la kostojn asociitajn kun disponigado de komforta aŭ eĉ necesa temperaturo en hejmo. La averaĝa jara temperaturo en Rusio estas -5,1 celsiaj gradoj. Kompreneble, ĉi tiun parametron forte influas la enkalkulado en la statistiko de Siberio kaj la Malproksima Nordo, kie loĝas negrava parto de la loĝantaro de ĉi tiu lando. Tial, estas pli bone konsideri la averaĝan temperaturon en la mez-eŭropa parto de Rusio. Ĝi estas +6,3 gradoj. Ĉi tio estas pli bona ol en Kanado (-5,35, Kebekio +5,4), Kartvelio (+5,8), Svedio (+2,1), Svislando (+5,5), sed ĝi estas tute nesufiĉa por supervivado sen specialaj rimedoj por protekti kontraŭ la malvarmo: hejma izolado, varmaj vestaĵoj.\n\nLa temo klimato povas esti ligita ankaŭ al loĝado. Malgraŭ la grandega areo kaj senlima kvanto de naturaj konstrumaterialoj aŭ krudmaterialoj por produkti loĝejojn, la norda najbaro de Ĉinio havas grandajn problemojn por solvi la loĝejan problemon. Do, unu persono tie disponas nur ĉirkaŭ 28 kvadratajn metrojn. Tiu ĉi nombro estas tamen pli alta ol ekzemple en Pollando, sed ĝi konsideras kadukajn kaj preskaŭ detruitajn loĝejojn, kaj ankaŭ vilaĝajn barakojn, en kiuj la poloj ne loĝus. Eĉ en Japanio, malriĉa je naturaj rimedoj kaj suferanta pro troloĝateco en urboj, statistiko montras 39 kvadratajn metrojn da loĝloko por loĝanto. La situacio estas pli malbona ol en Rusio nur en Honkongo (15 kvadrataj metroj) kaj Ĉinio (20 kvadrataj metroj).\n\nNi povas konkludi, eĉ konsiderante personajn subjektivajn preferojn (kuirarto, klimato), ke Rusio estas unu el la plej malbonaj landoj por vivo kaj disvolviĝo de krea potencialo. La klimato tie estas pli bona ol en Kanado aŭ Svislando, sed la vivnivelo estas multe pli malalta. Laŭ libereco, ĝi rangas pli alte ol Egiptio, sed la kvalito de manĝaĵoj en Egiptio estas pli alta kaj la klimato estas pli favora. Tie oni malpli verŝajne povas esti mortigita de krimulo, trafiĝi en mortigan akcidenton, morti pro apopleksio aŭ veneniĝi per surogata alkoholo.\n\nLa vivnivelo en Rusio estas pli favora ol en Belorusio, Bulgario, Meksiko kaj Tajlando, sed la rusianoj havas pli altan probablecon morti en akcidento, de la manoj de krimuloj aŭ la polico, de kronika malsano ol la belorusianoj. El la vidpunkto de klimato, ĝi estas malpli komforta ol ĉi tiuj landoj kaj postulas altajn kostojn por havigi varmon, sen mencii la kvaliton de manĝaĵoj.\n\nRusio havas pli malaltan nivelon de perforta krimo ol Brazilo aŭ Meksiko, sed la totala mortoprocento (laŭ kombinaĵo de kaŭzoj perfortaj, naturaj, malsanoj, trafikaj akcidentoj, akcidentoj, naturaj katastrofoj) en Rusio estas multe pli malbona ol en tiuj ĉi landoj. Nome en Rusia Federacio por 1000 homoj jare estas po 13,4 mortoj, en Brazilo 5,9, en Meksiko 4,8. Kompare kun ĉi tiuj landoj, la nivelo de liberecoj, la kvalito de manĝaĵoj kaj la klimato en Rusio estas multe pli malbonaj. Estas interese, ke en batalanta Afganio ĉi tiu nombro estis 11,5, kaj kvankam la nivelo de libereco tie estas eĉ pli malalta ol en Rusio, la klimato estas pli bona kaj la kvalito de manĝaĵoj estas pli alta.", "author": "Andrey BOCHKAREV", "categories": ["Aktuale", "RUSIO", "Vivnivelo kaj sekureco"], "audio_links": null}
{"url": "https://www.monato.be/2023/013388.php?p", "title": "Spioni kaj esti spionata", "published": "2023-11-01 00:00:00", "content_text": "Reveno post jardekoj al la loko de sia knabaĝo; la iama vilaĝo estas la sama aŭ preskaŭ; sama estas la Sakstrateto; la iamajn loĝantojn oni devas rekonstrui: familio Hayward estas la kerno. Kio pensigas pri la iamaj aventuroj, la iama timo, la iamaj suspektoj? La tempo estas la komenco de la dua mondmilito, la loko estas neprecizigita, sed evidente lando kontraŭnazia, kaj timata monpuno estas en ŝilingoj.\n\nLa rakonto komenciĝas, kiam estas detale priskribitaj la protagonistoj kaj ties familioj. Abundas detalaj priskriboj de la enĉambra aranĝo (tetrinkaj pletoj, sur kiuj kuŝas bongustaj keksoj) por enigi la leganton en la etoson de iu antaŭe sekreta, sed tuj eksploda sciigo.\n\nLa rakontanto klopodas rekonstrui la epizodojn kaj la etoson de sia knabaĝo. Lia tiama nomo estas Stephen, kun fidela (ĉu ĉiam?) kunludanto Keith, sed ie-tie li mismemoras: „Ĉu la policano venis jam pli frue? Estas tre malfacile memori, en kiu ordo la aferoj okazis. Tamen, se ne eblas memori tion , tiam ne eblas elcerbumi, kio kondukis al kio, kaj kia estis la interligo. Kio revenas al mi, kiam mi atente ekzamenas mian memoron, tio eĉ ne estas rakonto. Ĝi estas kolekto da vivaj detaloj. Certaj vortoj parolataj, certaj objektoj ekvidataj. Certaj gestoj kaj mienoj. Certaj humoroj, certaj veteroj, certaj horoj de la tago kaj statoj de la lumo.”\n\nLa ĉeffrazo, kiu startigas la sinsekvon de la memorataj epizodoj estas „Mia patrino estas germana spiono”: frazo dirita sekrete, eble eĉ bedaŭre, sed ne tiom.\n\nRigardado de fotoj, kalendaro kun surskriboj, eble ĉifroj, stimulas dubojn kaj suspektojn. Spioni spionon, kiu tre verŝajne direktiĝas al sekreta rendevuo kun aliaj spionoj, estas tre delikata entrepreno: lin (ĉi-okaze ŝin) gvati kaj kaŝe sekvi, kiam ŝi oftege iras al la poŝtoficejo kaj sendas, sendas, sendas poŝtaĵojn (al kiu?). Barilo dividas mondojn, ĝin transsalti kondukas al mistero, en- kaj el-veno tra tunelo postkure al la spionino, tamen neniam kaptata ĉe l' freŝa faro, entuziasme vigligas momente sed seniluziigas ĉe la posta sekundo. Sonoj aŭdiĝas, donas esperon pri solvo de la mistero sed tuj forfadas: la vera kieo malpreciziĝas, maltroviĝas, malaperas.\n\nĈiu el la knabaj maloftaj ekskursoj en la tunelon estis timiga aventuro, sinsekvo da kuraĝoprovoj por onia baldaŭa viriĝo. Kaj la unua el la kuraĝoprovoj estis la tunelo mem. Spure al la virino suspektata pri spionado la du knaboj enkotiĝas en aventuron, kiun ili ne supozis devi entrepreni.\n\n„Denove mi sentas la humidan tuŝon de la muroj sur miaj haroj kaj ŝultro, kaj brosas per la manoj la putrajn eksudaĵojn, kiujn ili postlasis. Denove mi klopodas forviŝi la malhelverdan ŝlimon de miaj manoj.”\n\nAlia loĝantino de la Sakstrateto, Barbara Berrill, aperas abrupte; ĉu ankaŭ ŝi spionas la spionantajn knabojn? Misteras Onjo Dee, vizitata oftege, ĉu nur ĉar simpatia proksima parenco? Aŭ ĉu ŝi ion scias, ion transdonas, ion transprenas? Ĉu kaŝita ŝakrado de cigaredoj (por nefumantoj)? Sekretoj konfidataj, nesuspektataj edzinoj havas koramikon; prefere oni ne sciu, kiu scias tion. Honorpromesoj silenti, muti – pri io, kion oni vidis kaj oni estus devinta ne vidi. Kaj ĉio povas esti registrata en loglibro ...\n\nLa tunelo enigas en transmondon, kie la du knaboj celas havi sian gvatejon; sed la spionato iĝas spionanto. Kesto aperas, malaperas, jen kun io interne, jen (surprize) kun nenio, tamen estas io deponita, iu skribaĵo; kiel oni deĉifru frazostumpojn? Kio enestas, se ies mano elvenas humida? La luno aperas kaj vualiĝas, sonoj venas kaj fadas: „Mi aŭdas miajn dentojn klakadi kiel ĵetkuboj en skuilo.” „Silente mi elpaŝas en la arĝentan mallumon, kaj iĝas parto de ĝi.”\n\nLa etoso de la tuta rakonto estas streĉa, timiga, morna; aldoniĝas la nigrumo por kaŝiĝo kontraŭ malamikaj avioj. Ĝi ne estas ordinara krimromano, ĉar mortinto ne evidentiĝas (sed eble subkomprenatas), sed apero de misteroj estas ĉiuĉapitra, ekzemple longa lana ŝtrumpeto, malhelblua, kun multe flikita kalkanumo aŭ monujo el bosita ledo. Aperas novaj rolantoj, jen ne pli bone difinita „vojulo” (ĉu seksa deviulo?), jen surbicikla policisto. Kial ili venis? Kion ili komunikis? Al kiu? La du knaboj senpaŭze esploras la straton: „Ni plu iras malrapide, alrigardate kaj albojate, ĝis ni malaperas trans la kurbiĝon.”\n\nŜipo ŝanĝas sian kurson, kaj solvo, ĉu parta, ĉu tuta, ĉu akceptebla, kompreneble atingas la ĝisfinan leginton, kiu certe malfacile forgesos tian verkon, kiu eble povos kontribui al ne tute tradormitaj noktoj ... Senti sin spionata ensonĝe ja ne estas trankviliga impreso.\n\nLa traduko estas ege flua, kun kelkfoja, eĉ se malofta, bezono de vortaro, ĉar envenas nekutimaj vegetaĵoj, kiuj per sia aspekto, odoro (aŭ fetoro) estas gravaj elementoj de la etoso.", "author": "Carlo MINNAJA", "categories": ["Aktuale", "Timiga aventuro"], "audio_links": null}
{"url": "https://www.monato.be/2023/013390.php?p", "title": "Brutala liberigo de pasinteco", "published": "2023-11-01 00:00:00", "content_text": "La nova libro de la konata ĵurnalisto kaj esperantisto Kalle Kniivilä ĵus aperinta ĉe la novjorka eldonejo Mondial malgraŭ sia relative malgranda formato forte impresas kaj „frapas” onin ekde la unua paĝo, verŝajne ĉar temas pri la sorto de homoj, kiuj loĝas tute proksime al multaj el niaj legantoj – en la belega kaj neforgeseble pitoreska orient-eŭropa lando Ukrainio.\n\nNur naŭ malgrandaj rakontoj. La aŭtoro lerte ne nur prezentas la historiojn de la intervjuitaj homoj, kiujn li renkontis dum sia vojaĝo al Ukrainio, sed paralele priskribas la modernan historion de la lando. Tiu priskribo eble estas farita iom skize, sed sufiĉe detale por komprenigi, kio okazis kaj nun okazas en tiu parto de Orienta Eŭropo. La eventoj ekas per la eksplodo en ĉernobila nuklea centralo en 1986 kaj daŭras tra la oranĝkolora revolucio de 2004 kaj sekvas tra alia revolucio en 2014, la poste triumfa elekto de Volodimir Zelenskij kiel prezidanto, kaj ĝis la terura rusia invado en 2022.\n\nTiuj naŭ mallongaj rakontoj strebas klarigi al la legantoj, kian diferencon havas Ukrainio kaj ukrainoj disde sia orienta najbarlando kaj ĝia popolo. Por multaj el vi Ukrainio verŝajne longe troviĝis en la ombro de Rusio. Tamen, kiel agnoskas la aŭtoro, „la politiko en Ukrainio kun siaj abruptaj turniĝoj, kotoĵetado kaj akraj televidaj debatoj estis malfacile komprenebla, ĉar ĝi tute ne similis al la strikta disciplino kaj hierarkio en Rusio”. Bedaŭrinde ankaŭ pluraj loĝantoj de Rusio ne komprenas tion. Ja ilia prezidanto opinias la nuran ekziston de Ukrainio granda historia miskompreno. Li persvadas siajn civitanojn pri tio, ke rusoj kaj ukrainoj estas la sama popolo, ke la moderna Ukrainio estas kreaĵo de Lenino, ke sen sia granda najbaro Ukrainio ja simple ne povas ekzisti.\n\nEn ĉio, kio okazas, kulpas Usono kune kun NATO-landoj kaj iliaj disĉiploj venintaj al gvidaj postenoj en Ukrainio. Tiujn blufojn oni ĉiutage senĉese propagandas per rusiaj televido, gazetoj kaj rusa Interreto (kiun oni planas baldaŭ „sendependigi” de la tutmonda reto). La terura rusia invado komencita la 24an de februaro 2022 kaj ĝia totala tutmonda kondamno atentigis multajn eŭropanojn pri tio, kiu pravas en la militkonflikto. Oni ekkomprenis, kian danĝeron havas reĝimo bazita sur la aŭtokratio de unu sola persono, gvidanta per falsaj kaj danĝeraj ideoj, similaj al tiuj ekzistintaj antaŭ 80 jaroj en la centra parto de Eŭropo.\n\nKniivilä per mallongaj intervjuoj kun ordinaraj homoj el diversaj regionoj de Ukrainio, diversnivele edukitaj kaj laborantaj en absolute diversaj kampoj, lerte montras al ni, kiel Ukrainio ŝanĝiĝis post la disfalo de Sovetio kaj transformiĝas al mal-Rusio. La aŭtoro substrekas: la libro ne estas pri la milito, kiu ĉiam apudas, sed pri homoj, kiuj ne propravole perdis ne nur siajn hejmojn kaj laborlokojn, sed siajn familianojn, amikojn, kolegojn. Pluraj el ili draste ŝanĝis sian vivon, sian okupon kaj – tre grave por la estonteco – sian opinion pri la „frata” najbaro. Por multaj el la intervjuitoj tio ne estis facila: ja oni kutimis paroli ruse, precipe en la orienta parto de la lando, spekti rusajn filmojn, kontakti amikojn kaj familianojn loĝantajn en Rusio. Tamen ... ĉio fulme ŝanĝiĝis. Oni vekiĝis kaj ekpaŝis sian ne-facilan vojon al la nova Ukrainio, al sia kompreno, kiel kaj kial Ukrainio ne estas Rusio.\n\nDankon al la aŭtoro pro la aktuala kaj informplena libro, facile kaj klare verkita pri la teruraj kaj kompleksaj eventoj. Ŝajne ĉiu recenzo devas enhavi ankaŭ ian kritikon. Ĉi-foje mi eĉ ne volas mencii kelkajn mistajpetojn, kiuj cetere tute ne malhelpas la legadon. Iom bedaŭrinde, ke la libron ne eniris fotoj de la intervjuitoj, sed aŭtora TTT-paĝo, facile trovebla en la reto, havas ilin.\n\nLaste sed ne balaste, la recenzanto dankas pro la listo de la plej gravaj eventoj en la historio de Ukrainio prezentita fine de la libro. Videblas, kian longan historian vojon trapasis Ukrainio ekde la Kijiva Rusio ĝis la nuna tempo. Kaj malgraŭ tio, ke la vojo estas plenplena de obstakloj kaj diversaj problemoj, ni diru la sloganon jam konatan de multaj homoj: „ Slava Ukraine! Heroem slava! ” („Vivu Ukrainio! Vivu la herooj!”)", "author": "Alexander MIKISHEV", "categories": ["Aktuale", "Nur naŭ rakontoj"], "audio_links": null}
{"url": "https://www.monato.be/2023/013392.php?p", "title": "Manĝi bone kaj sin trejni sekure", "published": "2023-11-01 00:00:00", "content_text": "Averto: La ĉi-sube prezentata kuracmetodo postulas fakan akompanadon de medicinistoj. Ordinaraj individuoj ne provu ĝin sen konsulti sian kuraciston.\n\nDieto estas baza kuracado, al kiu diabetuloj submetiĝas jam delonge. Sanservoj tre ofte substrekas la gravon de dieto kaj korpoekzercado, kiuj aparte necesas por diabetuloj. La verkanto laboras en kuracejo pri interna medicino en Hokkajdo, Japanio. Antaŭ la pandemio, ankaŭ en ŝia kuracejo oni ĉiusemajne instruis terapion al diabetuloj.\n\nMedicinistoj, kiuj funde studas diabeton, bone komprenas la neceson pri detala informado al pacientoj kaj ne ŝparas tempon por igi diabetulojn konsciaj pri ĉio, kio rilatas al ilia malsano. Por iuj pacientoj ne facilas daŭrigi la rekomendatan terapion, kvankam aliaj efektive, zorge kaj „malpigre” plenumas la ĉiutagajn preskribitajn taskojn. En la kuracejo de Hokkajdo la unua menciita grupo kutime ridetas kaj ŝajnigas, ke ĉio iras bone. Sed ilia malsano senkompate progresas, se ili ne povas plenumi la ĉiutagajn taskojn.\n\nKiam oni manĝas karbonhidratojn, la tiel nomataj beta-ĉeloj en la pankreato sekrecias senprokraste insulinon. Ĉe homoj sanaj, t.e. sen diabeto, la kvanto de insulino eligata en ilia organismo rekte dependas de la kvanto de alprenitaj karbonhidratoj. Ĉar diabeton kaŭzas la manko de sekrecio de insulino (kiu malaltigas la nivelon de sukero en la sango), ĉe diabetuloj la nivelo de sangosukero danĝere altiĝas post abunda enpreno de karbonhidratoj. Multaj homoj trafitaj de diabeto injektas al si do insulinon por kompensi la mankon de la kutime nature sekreciata insulino. Iuj injektas du specojn de insulino plurfoje tage, nome longdaŭran insulinon kaj tuj-efikan insulinon injektendan antaŭ manĝado. Ili devas kutime memkontroli la kvanton de sangosukero 3-4 fojojn tage.\n\nAntaŭ pli ol jardeko aperis nova metodo rilata al iu dieto nomata „karbonkalkulado”. Per tiu lasta oni kalkulas la kvanton de karbonhidratoj en la diversaj manĝaĵoj. Al diabetuloj, kiuj injektas al si tuj-efikan insulinon, oni konsilas injekti la ĝustan kvanton de insulino surbaze de la efektive alprenotaj karbonhidratoj, konsiderante kelkajn individuajn diferencojn. Tamen oni ne povas konfirmi, ke la konsiloj pri la preciza kvanto de necesa insulino estas ĝustaj, ĉar memkontroli sangosukeron nur tri-kvar fojojn tage ja ne sufiĉas por konstati la efektivan nivelon de sangosukero post manĝo. Sed de kelkaj jaroj eblas vidi precizajn datumojn ĉe liniaj grafikaĵoj pri sangosukera nivelo danke al nova memkontrola mezurilo, kiu havigas detalan analizon de ĉiuj donitaĵoj por pli granda sekureco. Nun oni instruas al diabetuloj mastrumadon de la tiurilata sistemo: la surmeto de la nova memkontrola mezurilo ebligas registri kaj havi aliron al la nivelo de sangosukero dum la lastaj 14 tagoj.\n\nMedicinistoj kaj diabetuloj kunhavigas la datumojn de liniaj grafikaĵoj pri sangosukera nivelo. La kuracistoj konsilas al unuopaj diabetuloj, kiom da insulino injekti, konsiderante la alprenitan kvanton de karbonhidratoj, oleo kaj graso, kiuj influas tiun nivelon. Estas bone injekti pli da insulino, se oni manĝas pli da karbonhidratoj. Diabetulo rajtas manĝi same kiel ne-diabetuloj, nur se la metodo ĉi-supre menciita estas realisma kaj praktikebla ĉe li sub la kontrolo de kuracisto.\n\nTiamaniere diabetuloj fariĝas pli liberaj. Plie oni devas konsideri ankaŭ la efikojn de fizika ekzercado. Muskolaj trejnadoj akute malaltigas la nivelon de sangosukero, kaj tiu efiko ofte daŭras ĝis la venonta mateno. Male, aerobika ekzercado nur milde malpliigas sukeron en la sango. Ĉe aerobika ekzercado, muskoloj uzas kaj glukozon en la sango kaj liberan grasan acidon liberigitan de korpaj grasaj ĉeloj. Male, ĉe muskola trejnado muskoloj uzas kaj glikogenon mem kaj glukozon en la sango. Dum muskola trejnado, elĉerpiĝas glikogeno en muskoloj. Kiam glikogeno mankas en muskoloj kaj la nivelo de insulino en la sango estas alta, la glukozo en la sango (kiel glikogeno) eniras kaj plenigas la muskolojn. Ĉe ne-diabetuloj la kvanto de insulino en la sango, kiu estas sekreciata de beta-ĉeloj, dependas de la nivelo de sangosukero. Kiam la sangosukero malaltiĝas post muskola trejnado, beta-ĉeloj malmultigas la sekrecion de insulino. Sed ĉe diabetuloj, kiuj injektas al si insulinon, la kvanto de insulino en sango ja dependas de la injektita insulino.\n\nGlukagono estas unu el pluraj hormonoj, kiuj altigas sangosukeron. La rilato inter insulino kaj glukagono estas grava por sintezi glukozon en la hepato. Kiam insulino estas malalta kompare al glukagono, la hepato produktas kaj eligas glukozon. Kiam diabetuloj faras muskolan trejnadon, kiam ili injektas al si insulinon kaj manĝas karbonhidratojn kiel kutime, ilia sangosukero fojfoje malaltiĝas. Se la kvanto de insulino kompare al tiu de glukagono estas alta, la hepato ne produktas kaj ne eligas glukozon; male glukozo en la sango eniras kaj konserviĝas, ene de la hepato kaj la muskoloj, kiel glikogeno. Tiusence oni devas delikate trakti fortan muskolan laboron ĉe diabetuloj.\n\nIndas klarigi ion pri neĝoŝovelado en neĝplenaj regionoj kiel tiu de la verkanto: Hokkajdo. Oni anticipe konsilas al diabetuloj eviti troan malaltigon de sangosukero kaj do aparte mencias neĝoŝoveladon: ili fojfoje fakte forgesas, ke neĝoŝovelado estas muskola laboro. En Hokkajdo 30 ĝis 50 centimetroj da neĝo falas tage 2 aŭ 3 fojojn jare. La matenon post multneĝa tago, multaj diabetuloj kun malalta sangosukero, kiuj ŝovelis neĝon en la antaŭa tago, vizitas kuracejon. Antaŭ neĝoŝovelado la diabetuloj, kiuj injektas al si insulinon, devas injekti malpli da insulino aŭ manĝi pliajn karbonhidratojn; kaj ĉe la sekva manĝo ili devas enigi pli da karbonhidratoj ol kutime. Krome ili devas alpreni iom da karbonhidratoj kaj laktaĵoj antaŭ enlitiĝo, ĉar karbonhidratoj altigas la nivelon de sangosukero du horojn post manĝo, kaj laktaĵoj milde altigas ĝin de noktomezo ĝis frumateno. Se temas pri la homoj, kiuj surmetas la novan mezurilon, kiu ebligas facile kontroli la nivelon de sangosukero, dum neĝoŝovelado ili povas observi simplamaniere kaj realtempe la nivelon de sangosukero kaj tuj enkonduki glukozon por eviti akutan malaltigon de sangosukero. Plie, kontroli kaj observi la datumojn ĉe liniaj grafikaĵoj pri la sangosukera nivelo instigas ilin konsciiĝi pli kaj pli pri sekura agado. Tiamaniere sinekzercado de diabetuloj fariĝas pli sekura.", "author": "ŜIBATA Satomi", "categories": ["Aktuale", "DIABETO", "Scienco"], "audio_links": null}
{"url": "https://www.monato.be/2023/013398.php?p", "title": "Nehavebla daŭra paco", "published": "2023-11-01 00:00:00", "content_text": "En la turbula sudana historio, estas malfacile sekvi la fadenon de eventoj, el kiuj rezultis la nuna interfrata konflikto.\n\nEn 2018 la ekonomia krizo en Sudano pligraviĝis kaj la vivokostoj rapide kreskis. En decembro homoj komencis elmontri sian nekontenton per multmilopaj manifestacioj. En januaro 2019 en la stratoj aperis unuaj postuloj pri forigo de Omar al-Baŝir el la prezidanteco. La armeo, kiu parenteze neniam estis unuiĝinta forto kaj enhavis multajn malamikajn frakciojn, perceptis progresantan malfortiĝon de la prezidanto Baŝir.\n\nEn aprilo 2019 la sudana militistaro forigis prezidanton Baŝir, malfondis la parlamenton kaj ĉiujn lokajn elektitajn aŭtoritatojn, suspendis la konstitucion kaj starigis Provizoran Militistan Konsilion, kiu anoncis baldaŭan establon de civila registaro. Civilaj opoziciaj grupoj ne fidis la bonajn intencojn de la armeo kaj organizis amasajn sidajn stratkunvenojn. La 3an de julio Rapidaj Subtenfortoj (RSF) pafis pacajn manifestaciantojn kaj uzis kontraŭ ili larmigan gason, sed ne sukcesis haltigi la protestojn. Pli ol 100 homoj estis mortigitaj, sed granda protestmovado daŭris.\n\nLa persisteco kaj kuraĝo de la civila opozicio konsentigis la junton starigi teknikan registaron en aŭgusto 2019. La ĉefministro Abdalla Hamdok ne havis sufiĉe da tempo por plani kaj efektivigi ĉiujn necesajn reformojn, antaŭ ol la sekvanta armea puĉo okazis en oktobro 2021. Generalo Abdel Fatah al-Burĥan, estro de la Sudanaj Militfortoj (SMF), kaj generalo Mohammad Hamdan Dagalo, pli konata kiel Hemedti, estro de RSF, forigis la civilan registaron, restarigis la Provizoran Militistan Konsilion kiel ĉiopovan junton, kaj inhibis la demokratigon.\n\nEkde la puĉo estis klare, ke en la lando povas ekzisti nek du armeoj nek du estraroj. Surface, ambaŭ generaloj promesis senprobleman transiron al internacie akceptinda civila registaro, sed ĉiu el ambaŭ gvidantoj batalis por forpuŝi la kontraŭulon kaj atingi plenan regadon pri enspezoj, precipe el orminejoj. La aliaj landoj rekonas Burĥan kiel la solan sudanan ŝtatestron, dum Hemedti plifortiĝis sendante sudanan oron al Rusio kaj hejme uzante servojn de la fifama grupo Wagner, tiel longe kiel tiuj servoj estis atingeblaj.\n\nLa 15an de aprilo okazis tio, kion ĉiuj timis: RSF atakis tutlande la trupojn de SMF, sangoplenaj bataloj daŭris en Ĥartumo ĉe la prezidantpalaco, la ĉefflughaveno kaj ĉiuj pontoj. Tiam la trupoj de Hemedti kaptis ĉirkaŭ 200 familianojn de Burĥan kaj lian plej proksiman kunlaboranton Kabbaŝi. Ili ĝis nun ostaĝas en barakaro de RSF. Burĥan kontraŭis armean konflikton kaj preferis atingi siajn politikajn celojn senmilite. Li ne oponus, se tio estus bezonata, peti diplomatian subtenon el proksimaj kaj malproksimaj partneroj. Li lasis armitan aktivadon en la manoj de sia viculo Kabbaŝi, kiu decidiĝis favore al senĉesaj atakoj kontraŭ la malamikaj barakoj, eĉ se tie estas kaptitaj la propraj familianoj. Ilia ĉefa malamiko Hemedti estis grave vundita en majo, sekve la veran ordonpovon en RSF havas lia frato Abdel Rahim.\n\nRSF estas sperta en stratbatalado kaj ĝi sukcesas en urbaj medioj. Ĉi tiu armeo devenas el la multe suferinta Darfuro, kie signifa parto de la loka popolo sentas sin neglektata de la aŭtoritatoj en Ĥartumo. Tio kondukas al plia krueleco kaj malvirteco de la RSF-soldatoj kontraŭ la loĝantoj de la ĉefurbo. RSF uzas ilin kiel homŝildojn, lokante taĉmentojn en loĝkonstruaĵoj, lernejoj kaj malsanulejoj. La prezidantaj taĉmentoj havas nombran superecon kaj regas la aeron, kio ebligas inhibi kaj lastatempe eĉ forpeli la kontraŭajn fortojn en la regionoj. SMF estas pli multnombra, ĉar ĝi povas rekrutigi junulojn preskaŭ el la tuta lando, kvankam mankas al ili taŭgaj trejnado kaj instigo.\n\nAmbaŭ generaloj forte kredis je sia propra venko kaj celis plene detruadi la kontraŭulon. Tio signifas, ke batalhaltoj kaj militpaŭzoj komence estis nur simbolaj agoj, farataj por plaĉi al tiamaj fortaj partneroj, kiel Sauda Arabio, Etiopio aŭ Afrika Unio, kiuj penas fini la interfratan militon. Samtempe, nek SMF nek RSF deziris komenci efikajn pripacajn interparolojn. Ili kritike partoprenis, aŭ pli precize ĉeestis, tri pacprocezojn. La unuan, en sud-sudana Ĝubao, aranĝis Usono kun Sauda Arabio, celante efikan batalhalton. La duan komencis la Interregistara Aŭtoritato pri Disvolviĝo (IGAD), kiu invitis la prezidantojn de Etiopio, Ĝibutio, Kenjo kaj Sud-Sudano okazigi interparoladojn kun ambaŭ flankoj de la fratmilito. La tria estis devigita agado de Afrika Unio, kiun multaj afrikaj landoj kritikis pro ĝia pasiva pozicio rilate al la konflikto en Sudano.\n\nPost kelkaj semajnoj de senĉesaj bataloj, neniu el la flankoj atingis klare esprimeblan superecon. RSF regas la plejparton de la ĉefurbo kaj ĝiajn enveturvojojn. Ekster Ĥartumo, Hemedti sekuriĝis en kelkaj sud-okcidentaj sudanaj regionoj, inkluzive de Darfuro. Ĉi tie liaj trupoj malhelpas la ĉiutagan laboron de la ŝtatinstitucioj, prirabadas la popolon, kaj senjuĝe mortigas ĉiujn, kiujn ili suspektas pri kontraŭsinteno. La 15an de junio, „nekonataj krimuloj” kaptis kaj brutale ekzekutis Ĥamis Abbakar, la guberniestron de la provinco Okcidenta Darfuro. Kelkajn tagojn antaŭe, Abbakar en televida intervjuo priskribis la situacion en la provinca ĉefurbo El Geneina kiel „ĉiaman invadon de armitaj bandoj”. Loka komandanto de RSF-taĉmentoj fanfaronis en amaskomunikiloj pri la videaĵo pri tiu kruela mortigo. Pli malbone estas, ke la nuna milito denove flamigas iaman konflikton inter lokaj arabaj kaj ne-arabaj, sed ankaŭ islamaj, triboj. Estroj de la afrika tribo Dar Masalit informis, ke en aprilo, majo kaj junio armitaj grupoj de arabaj nomadoj, proksime ligitaj al Hemedti, multfoje invadis El Geneina, mortigante 5000 homojn, prirabante registarajn kaj internaciajn oficejojn, detruante multajn konstruaĵojn kaj historiajn monumentojn. Pli ol 400 000 homoj forkuris al landlimaj regionoj en Ĉado.\n\nĈirkaŭ tri kvaronoj de la lando estas sekuraj en la manoj de la registaro. Generalo Burĥan kaj liaj staboficiroj verŝajne komence troviĝis en unu el la ĉefurbaj distriktoj, kiuj estas sieĝataj de la Rapidaj Subtenfortoj. La situacio similis en multaj aliaj urboj, kie kelkajn ĉefinstituciojn regis la registara armeo, sed la plimulton de la urbo okupis RSF. Oftaj batalhaltoj, se respektataj, ne ŝanĝis la potencekvilibron, sed almenaŭ donis ripozon al la loĝantoj. Tamen en aŭgusto la prezidanta armeo atingis certajn sukcesojn sur batalkampoj, RSF estis forpremita el multaj urboj, kelkaj regionoj tute trankviliĝis. Burĥan sentis sin sufiĉe forta por forlasi sian kaŝitan ŝirmejon kaj viziti fidelajn taĉmentojn en aliaj urboj. Serĉante potencajn partnerojn, li veturis al sud-sudana Ĝubo, egipta Kairo kaj katara Doho. Burĥan kredas je sia supereco kaj volas, ke iu sidigu estron Hemedti ĉe la interparolan tablon.\n\nLa milito puŝis milojn da homoj rifuĝi en najbaraj landoj. 250 000 venis al Egiptio, formante kilometrolongajn vicojn ĉe la landlimo, aliaj penis eniri Ĉadon, Etiopion, eĉ Centr-Afrikon, kie la sekureca situacio estas tre malbona. Ĉirkaŭ 360 000 sud-sudananoj, kiuj loĝis en rifuĝejoj en la suda parto de Sudano, fluis reen al Sud-Sudano. Ĉiuj tiuj landoj mem ne kapablas provizi alvenantajn homojn per ŝirmejo kaj manĝaĵo. Ili baldaŭ alfrontos malsaton kaj pliiĝon de internaj socistreĉiĝoj. La neevitebla sekvo estas regiona politika malstabileco kaj dolora sufero por milionoj da homoj.\n\nMalgraŭ la esperoj de Burĥan, neniu el la flankoj kapablas atingi venkon, almenaŭ en proksima estonteco, sekve la milito daŭros. La agrikulturo kaj la industrio, krom la RSF-regataj orminejoj, ĉesos produkti, ŝtatinstitucioj ne funkcios, la tuta lando dependos de internaciaj bonfaraĵoj. Aldona danĝero estas la separismaj inklinoj, kiuj iomete trankviliĝis dum la post-Baŝira tempo, sed facile reviviĝas en militcirkonstancoj. Jam aktiviĝis movadoj en regionoj Kurdufano, Darfuro kaj Blua Nilo, kiuj celas atingi sendependecon disde Ĥartumo. Ĥaoso kaj sufero ree regos la regionon.", "author": "Maksat KUDAJBERGEN", "categories": ["Aktuale", "SUDANO", "Politiko"], "audio_links": null}
{"url": "https://www.monato.be/2023/013406.php?p", "title": "Ne legu tiun libron en trajno, metroo aŭ buso!", "published": "2023-11-01 00:00:00", "content_text": "Se iam iu, kuraĝa aŭ freneza – ĉar ambaŭ kvalitoj estas similaj – sin proponos esplori kaj listigi, kiuj estas la literaturaj ĝenroj preferataj de esperantistoj, ne estos ja surprizo, ke krimromanoj okupas en ĝi elstaran lokon. Sufiĉas fulma konsulto de la katalogoj de niaj plej buntaj kaj variaj libroservoj (komencu ĉe FEL!) por konfirmi, kion mi ĵus diris: ne nur estas multaj titoloj tradukitaj el diversaj lingvoj, sed ankaŭ libroj de esperantistaj aŭtoroj mem, kiel Pro kio? , de Friedrich Ellersiek, per kiu la ĝenro debutis en nia lingvo, ĝis la Ĉu-libroj de Johán Valano (plumnomo de Claude Piron), kiuj, kvankam kun precipe didaktikaj celoj, estis samtempe enkadrigeblaj en tiu ĝenro. Kaj oni eĉ ne menciu la looongan liston de krimromanoj verkitaj de Julian Modest!\n\nTial estas neniel surprize, ke finfine aperas en Esperanto traduko de La murdo de Roger Ackroyd de la mondfama angla verkistino Agatha Christie: verko, en kiu oni vidas debuton de la plej fama konkuranto de Sherlock Holmes, la belga (ne franca!) detektivo Hercule Poirot. Kaj kiam mi diras „konkuranto”, mi parolas serioze: krom la granda furoro de iliaj libroj, tiuj du roluloj ofte estas reprezentitaj en kino, televido ktp, kaj tio kunportas ilian lukton por la prefero de la multlingvaj legantoj for de beletraj batalkampoj. Mi persone diras, ke, kvankam pro la forto de la holivuda kinindustrio Holmes aperis pli ofte sur arĝentaj ekranoj, Poirot estas reprezentita de aktoroj pli kongruaj al la rolulo mem, kiel Albert Finney kaj Peter Ustinov ... Sed oni revenu al la verko, ĉar eldono de tiu libro ebligas, ke la esperantlingva legantaro finfine sin plezurigu, legante kaj komparante la metodojn de tiuj famaj detektivoj.\n\nTamen ne nur tiuj faktoroj estas ĝuigaj: scii, ke la tradukinto Hans Eric Becklin sufiĉe kapablis, dum la pandemiaj jaroj, apartigi sin de la teruraj tiamaj novaĵoj kaj sukcese laboris pri tiu traduko, estas plia ekzemplo pri la diversaj manieroj, kiel nia lingva komunumo povis elturniĝi antaŭ realaĵo, kiu estis unuavide neniel flanklasebla.\n\nKaj – kio estas ja plej grava – estas feliĉige konstati, ke la rezulto de lia traduko estas teksto vere flua kaj glata: eĉ la franclingvaj esprimoj uzataj de Poirot, prezentitaj en piednotoj, neniel fariĝas problemo por pli junula legantaro, vivanta en tempo, kiam la franca ne plu estas „internacia lingvo de ĉiuj saĝuloj”. Alia afero estas, ke la leganto ne stumblas antaŭ gramatikaj misoj aŭ malĝusta vortelekto. Tiu vortelekto, cetere, estas tre kompetente farita: taŭga kaj preciza, ĝi ne cedas antaŭ eblaj premoj uzi „facilajn” vortojn, nek, kontraŭe, plenigas la tekston per erudiciaj esprimoj, kiuj devigas konsulti vortaron. Tiuj esprimoj kaj vortoj ja estas tie, kaj per ili oni eĉ riĉigas sian vortprovizon, sed la fina rezulto estas legado ja ĝuinda, kiel legado devas ja esti.\n\nAlia rimarkinda afero estas la zorgemo de la eldonistoj: kvazaŭ detektive, tiuj homoj de Esperanto-Asocio de Britio, fasonante ĉi tiun libron, vere atentis ĉiujn detalojn: de la enpaĝigo kaj litertiparo, kiuj reliefigas la dividadon inter kaj en la ĉapitroj; ĝis la belege velura kovrilo, kun brunaj (iuj dirus kafaj) kolortonoj; ĉio kontribuas al pliigo de la mistera etoso postulata de la verko. Tiom zorgema eldono ja meritas proporcie havi, en Esperanto, la saman komercan sukceson, kiun verkoj de Agatha Christie havas en aliaj lingvoj.\n\nSed, antaŭ ol fini tiun ĉi recenzon, kiu, mi agnoskas, ne estas senpartia, mi devas lasi finan averton al la leganto: ne eklegu ĉi tiun libron, se vi estas premata de la tempo, kiel dum kafpaŭzo aŭ tagmanĝo, kaj ne legu ĝin dum vojaĝo per trajno aŭ aŭtobuso, ĉar, plene kaptita de la teksto, kaj engaĝita en eltrovo de la murdinto de Roger Ackroyd, eble vi maltrafos vian celatan stacidomon aŭ bushaltejon.", "author": "Fernando PITA", "categories": ["Aktuale", "Teksto vere flua kaj glata"], "audio_links": null}
{"url": "https://www.monato.be/2023/013407.php?p", "title": "Ĉu etika bankado eblas? Persona rakonto pri bankfraŭdo", "published": "2023-11-01 00:00:00", "content_text": "La plimulto el ni vivas en kapitalisma sistemo, en kiu la ĉefa vivcelo estas gajni monon. Ju pli da mono, des pli bone. La pasintan semestron, usonaj studentoj (kiuj studas por iĝi kuracistoj) diris al mi, ke ili estas terurataj de la vivstilo de la barcelonanoj. „Homoj neniam laboras ĉi tie!”, ili diris. Mi provis klarigi al ili, ke ĉi tie oni laboregas, sed provas ekvilibrigi laboron kun libertempo kaj socia vivo. Konsiderante, ke la temperaturo (almenaŭ ĝis la klimata krizo) moderas kaj agrablas, kaj ke la suno oftas ĉe ni, normalas fini la labortagon sur trinkeja teraso. Gravas zorgi pri rilatoj kun familianoj kaj amikoj, interalie por teni mensan sanon.\n\nSed ni revenu al nia rakonto. Ni vivas en kapitalisma sistemo. La celo de (plej multaj) homoj estas havi monon. Simile, la celo de firmaoj estas gajni monon – ĉi tie troveblas eĉ malpli da esceptoj. Inter la firmaoj, bankoj estas klaraj ekzemploj pri tio. Ili laboras per mono por multobligi ĝin. Ne ekzistas alia (vera) celo por ili. Kiam ili dezajnas siajn reklamajn kampanjojn, kiam iliaj dungitoj klopodas vendi iliajn financajn produktojn, ili faras tion per rafinitaj merkatikaj anoncoj, provante konstrui fidon kaj eĉ ion proksiman al amikaj rilatoj kun siaj klientoj. En ĉi tiu kadro, etiko havas pli ambiguan signifon ol tiun, kiun ni lernis en la lernejo. Bankoj investas regule en industrioj respondecaj pri gravaj homaraj defioj, kiel militoj aŭ la klimata krizo; krome, ili estas esencaj en la strategioj pri monlavado de drog- kaj hom-ŝakrado.\n\nDe pluraj jaroj, iom populariĝis (almenaŭ en Eŭropo, mi ne konas la situacion en aliaj mondopartoj) la ideo, ke ni devas esti koheraj pri niaj ideoj, ankaŭ en la financa kampo. Ekzemple, se ni ne volas, ke estu militoj, ne havas sencon deponi niajn ŝparaĵojn en banko, kiu investas en armilfirmaoj. Sed ni vivas en kapitalisma sistemo, en kiu la bankoj celas havigi al si kiel eble plej multe da profito, kaj ili faras ĉion eblan por atingi tion – ĉio ne estas troigo. Ĉu ekzistas esceptoj? Ĉu etikaj financoj eblas? Teorie, jes. La plej grava suverena riĉaĵfonduso en la mondo ne estas tiu de Ĉinio, nek tiu de Usono, nek tiuj de la landoj de la Persa Golfo, sed tiu de Norvegio. Kaj ĝi funkcias surbaze de striktaj etikaj kriterioj, kiuj interalie malhelpas al ĝi investi en firmaoj fabrikantaj armilojn, ĉerpantaj fosiliajn rimedojn aŭ kunlaborantaj kun la israelaj setlejoj, kiuj kontraŭleĝe kolonias Cisjordanion. Ĉu temas pri escepto aŭ pri modelo sekvebla/inda de aliaj investo-fondusoj?\n\nAlia menciinda ekzemplo estas tiu de la nederlanda banko Triodos , kiu estas ankaŭ regata de etikaj principoj, similaj al tiuj menciitaj pri la norvega fonduso. Krome, ĝi faciligas kreditojn al solidarecaj projektoj kaj al tiuj rilataj al renovigeblaj energioj. Por idealismaj homoj, kiuj sukcesis havi kelkajn ŝparaĵojn, ĝi signifas la solvon de niaj etikaj dilemoj: se ni deponas nian monon en Triodos , ni ne nur tenas ĝin sekura, sed per ĝi ni helpas krei pli justan, pli pacan, pli egalecan kaj pli daŭrigeblan mondon. Mi memoras, ke kiam mi laboris ĉe Internacia Kataluna Instituto por Paco, oficisto de Triodos informiĝis pri aferoj pri paco kaj petis min sendadi al ŝi informojn pri nia agado. Kaj mi tion faris, kompreneble. Iumaniere, ĉi tiu knabino konstruis fidrilaton inter ni aŭ eĉ ion proksiman al amikeco.\n\nEkde 2008, kiam eksplodis la tiama financa krizo, maletikaj bankaj praktikoj komencis iĝi publikaj. Pro ili, miloj kaj miloj da familioj perdis siajn ŝparaĵojn. En la hispana kunteksto – la sola, kiun mi konas – ĉiuj ĉefaj bankoj partoprenis la fraŭdojn. Denove, la vorto „ĉiuj” ne estas troigo. Ili konscie vendis kompleksajn, altriskajn financajn produktojn al homoj, kiuj ilin ne komprenis. Ofte temis pri maljunuloj, konsilitaj de „tiu simpatia ulo de la banko”. Estis amaso da skandaloj. Evidentiĝis, ke bankoj kapablas fari ion ajn por plialtigi siajn ekonomiajn profitojn, inkluzive de fraŭdo al siaj klientoj. Ekde tiam sennombraj juĝaj decidoj nuligis kontraktojn pri ĉi tiuj specoj de produktoj kaj devigis bankojn redoni la monon al siaj klientoj.\n\nMalgraŭ tio, ke la ĉefaj bankoj en Hispanio partoprenis en tiaj misuzaj praktikoj, bonŝance mi ne apartenis al la tiamaj viktimoj. Malfacilas al normala banko krei fidan rilaton kun mi, ĉar mi ĉiam suspektas iliajn intencojn. Mi interalie instruas universitatan kurson nomatan Komerca Etiko ( Business Ethics ) kaj mi konscias pri la kvanto da fraŭdoj, kiujn kompanioj kaj bankoj efektivigas ĉiutage. Kaj fakte, por eviti ajnan fraŭdon, mi havas miajn (ne multajn) ŝparaĵojn en Triodos , nome etika banko, kiu evidente ne plenumas trompajn praktikojn. Aŭ tiel mi pensis.\n\nEkde 2020 denove dekoj da miloj da homoj estis trafitaj de banka skandalo; ĉi-foje, io (hispane) nomata CDA ( Certificados de Depósito de Acciones ) 1 . Nun ŝajnas, ke temis pri kompleksa, altriska financa produkto (laŭ fakaj advokatoj, tre simila al tiuj fraŭdaj menciitaj antaŭe), kiun tamen oni ne prezentis tiel. Se ni scius tion antaŭe, ni neniam investus en ĝi. Sed ni tion faris laŭ konsilo de amika kaj helpema oficisto de Triodos . Oni klarigis al ni, ke ĝi estas sekura, stabila, kaj ekster financa spekulado. Alivorte, ke ne temas pri vera investo, sed pri ŝparado. Kaj ke ĝi utilas por la realigo de sociaj projektoj, respektemaj al la medio, kaj de socia kaj daŭrigebla ekonomio.\n\nHodiaŭ tiuj CDA-oj perdis grandan parton de sia valoro. Dume Triodos Bank anoncas pozitivajn ekonomiajn rezultojn. Ĝiaj profitoj estis 27,2 milionoj da eŭroj en 2020, 50,8 milionoj da eŭroj en 2021, 49,9 milionoj da eŭroj en 2022, kaj rekordaj 35,5 milionoj da eŭroj en la unua semestro de 2023. La 41 532 homoj kaj 1727 juraj personoj trafitaj loĝas en Nederlando, Belgio, Germanio, Britio kaj Hispanio. La totala valoro de niaj perdoj sumiĝas al pli ol 1,2 miliardoj da eŭroj. Nur en Barcelono centoj da juraj procesoj atendas solvon, kiu kredeble daŭros ankoraŭ plurajn jarojn. Dume, en Nederlando aparta jurproceso celas enprizonigi la respondeculojn de la fraŭdo en Triodos .\n\nMultaj el la viktimoj ne nur perdis siajn vivŝparaĵojn, sed ankaŭ bezonas psikologian helpon. La maniero, en kiu Triodos (supozeble) fraŭdis per CDA-oj, tre similas al tiuj, kiujn realigis/as normalaj bankoj. Ĉi-foje la viktimoj estas plejparte homoj altnivele klerigitaj, kiuj ne fidas la tradician banksistemon, kaj kiuj tamen estis same trompitaj. Ĉu tio signifas, ke etika bankado ne eblas?", "author": "Xavi ALCALDE", "categories": ["Aktuale", "ESEO", "Ekonomio"], "audio_links": null}
{"url": "https://www.monato.be/2023/013417.php?p", "title": "Pollando kaj Koreio pliamikiĝas per armiloj", "published": "2023-11-01 00:00:00", "content_text": "En julio 2022 la pola ministerio pri defendado interkonsentis kun Korea Respubliko grandskale enkonduki koreajn armilojn en sian landon. La listo inkludas 980 tankojn (K2), 670 mempropulsajn kanonojn (K9), 48 malpezajn ĉasaviadilojn (FA-50) kaj 300 multoblajn raketo-lanĉilojn (K239). La elspezata sumo en la jaroj 2022-2023 superos 28 miliardojn da eŭroj.\n\nLa pola ministro pri defendado Mariusz Błaszczak diris, ke ĝi estas la plej ampleksa kaj grava el la lastatempaj kontraktoj pri armiloj, emfazante, ke Pollando bezonas armi sin senprokraste. Pollando provizis Ukrainion per granda nombro da tankoj kaj mempropulsa artilerio, kaj rezulte formiĝis vakuo en ĝia loĝistiko, ĉar Usono kaj NATO ne kapablis rapide plenigi la breĉon.\n\nPor Koreio la transakcio markas la unuan eksporton de tankoj al iu ajn lando kaj de malpezaj ĉasaviadiloj al Eŭropo. Fakte la plimulto de la armiloj enkondukotaj produktiĝos en Pollando. El la 980 K2-tankoj, 180 estos liveritaj el Koreio, dum la ceteraj produktiĝos enlande ekde 2026. La pola modelo nomata K2PL ekipiĝos per plibonigitaj aparatoj. Simile plimulto de la mempropulsaj kanonoj produktiĝos enlande. Varsovio tiel volas esti kapabla provizi aliajn landojn de NATO per armiloj enlande produktitaj.\n\nKoreio deziras partopreni ankaŭ la projekton Orka, per kiu Pollando planas havigi al sia mararmeo kelkajn submarŝipojn, kiuj anstataŭos ĝian ununuran. Militfakuloj rigardas la korean modelon KSS-III plej alloga kandidato. La pola prezidento Andrzej Duda mem vizitis la ekspozician halon de ĝia produktanto Hanwha kaj montris sian intereson pri MSPO 1 2023.\n\nLa enkonduko de koreaj armiloj en Pollandon ne estas tute abrupta okazaĵo por ambaŭ landoj. Jam en 2013 Pollando, kiel unua inter la mez- kaj orient-eŭropaj regnoj, establis strategian partnerecon kun Koreio, el kio sekvis rapida disvolvo de kunlaborado inter la du landoj. Koreio fariĝis unu el la ŝlosilaj investantoj en Pollando, kaj la duflanka komerco en 2022 atingis pli ol 8 miliardojn da eŭroj. Dekoj da koreaj industriaj aŭ komercaj kompanioj funkcias diversloke tra Pollando.\n\nEn julio 2023 la korea prezidento Yoon Seok-yeol vizitis Varsovion, ĉeestinte la NATO-pintkunvenon 2 en Litovio, kaj kun la prezidento Duda rekonfirmis la valoron de esenca partnereco inter la du landoj. Dum lia vizito 33 novaj intencdeklaroj estis subskribitaj en kampoj kiel baterioj, robotoj, aviadiloj, atomcentraloj kaj interŝanĝo de homforto.\n\nLa tagordo enhavis ankaŭ diskuton pri la postmilita Ukrainio tial, ke antaŭvideble Varsovio rolos kiel la poluso de ĝiaj rekonstruaj projektoj. Efektive la itinero de la prezidento Yoon inkludis sekretan viziton al Kijivo kaj pintkunvenon kun la ukraina prezidento Volodimir Zelenskij, kiu petis partoprenon de Koreio en la rekonstruado de sia lando.\n\nLa alproksimiĝo de la du geografie malproksimaj landoj ne limiĝas al la industriaj kaj militaj kampoj. En 2010 stariĝis korea kulturcentro en Varsovio, kaj en 2024 Pollando malfermos la sian en Seulo, kio stimulos viglajn kulturajn interŝanĝojn.\n\nLa plej grava kultura evento, en kiu kunplektiĝis ambaŭ landoj, sendube estis la prestiĝa pianokonkurso Chopin 2015. La korea virtuozo Cho Seong-jin laŭreatiĝis per la unua premio, kaj multaj gejunuloj ekinteresiĝis pri la lando de Chopin. Alia grava, freŝdata evento estis la K-popa 3 festivalo, kiu altiris al la stadiono PGE Narodowy en Varsovio pli ol 50 000 fanatikulojn el Pollando kaj najbaraj landoj. Ĝi estis premiera grandskala K-popa koncerto en orienta Eŭropo.", "author": "CHO Sung Ho", "categories": ["Aktuale", "INTERNACIAJ RILATOJ", "Politiko"], "audio_links": null}
{"url": "https://www.monato.be/2023/013420.php?p", "title": "Pinochet ne pravigas la invadon en Ukrainion", "published": "2023-11-01 00:00:00", "content_text": "La 11an de septembro Ĉilio memorigis la 50an fojon la puĉon de 1973, kiu faligis la registaron de Salvador Allende [salbadór ajende], socialisto, kiu regis Ĉilion ekde 1970. Post la puĉo militistaro, gvidata de la diktatoro Augusto Pinochet [aŭgusto pinoĉét], regis Ĉilion ĝis 1990.\n\nLa puĉo havis multajn motivojn, sed por kompreni ilin, oni komprenu la politikan situacion de Ĉilio dum la 1970aj jaroj, en kiuj Ĉilio travivis la plej malbonan politikan dividon de sia historio. Kompreni puĉon povas ankaŭ helpi kompreni aliajn situaciojn en la mondo.\n\nKiam Allende estis demokrate elektita de la ĉilia parlamento en 1970, Ĉilio iĝis rapide minaco por la interesoj de Usono en Sud-Ameriko. Antaŭ Allende Ĉilio estis lando, kiu estis aliancano de Usono, ekzemple por kontraŭstari la influon de Kubo en maldekstraj movadoj en Ameriko aŭ por partopreni en la Alianco por la Progreso, antaŭenigata de Usono en 1961 por havi pli bonajn rilatojn kun landoj de la regiono.\n\nSed la registaro de Allende sekvis politikon kontraŭ Usono. Ekzemple en 1971 la ĉilia parlamento aprobis la plenan ŝtatigon de ĉilia kupro. Poste la registaro eksproprietigis minejojn (kiel Chuquicamata ) de usonaj korporacioj kiel Anaconda Copper , kaj la ŝtata korporacio Codelco alproprigis ilin.\n\nDum la malvarma milito la apudesto de demokrata maldekstra registaro en Ĉilio signifis danĝeron por Usono, nome ke aliaj sud-amerikaj landoj alproksimiĝos al Sovetio. Pro tio Usono uzis sian influon por provi faligi la registaron de Allende. Ĝi laboris por malstabiligi la ĉilian registaron, ekzemple per ekonomia subtenado de la konkurantoj de la maldekstra registaro, per subtenado de teroristoj, kiuj murdis generalon René Schneider [rené ŝnajder], kiu opoziciis la ideon de puĉo kontraŭ Allende. Ĝi krome subtenis la dekstran gazetaron kiel la ĵurnalon El Mercurio , financis la strikon de kamionposedantoj de 1972 por damaĝi la nacian ekonomion kaj toleris planojn de puĉo de ĉiliaj oficistoj antaŭ la 11a de septembro 1973.\n\nKiel sekvo, la ĉilia prezidanta palaco estis atakita per aviadiloj kaj tankoj, Allende mortigis sin, kaj komenciĝis regado de militistoj, kiu daŭris 17 jarojn. Tiel Ĉilio travivis malluman epokon, en kiu homaj rajtoj estis kutime malrespektataj, kaj politikaj disidentoj al la diktaturo estis subpremataj per torturo, malaperigo kaj murdo.\n\nUnu el la plej grandaj kaŭzoj de la puĉo kaj diktaturo en Ĉilio estis la agado de superpotencoj, precipe Usono, kiu opiniis, ke registaroj, kiuj kontraŭstaras ĝin en ĝia influregiono, signifas rektan danĝeron por ĝia nacia sekureco, kaj do pravigis ĉiajn agadojn necesajn por faligi tiujn registarojn.\n\nNun la vundoj de la invado en Ukrainion kreskas konstante tie. Sed Ĉilio laboras malfacile por kuraci la vundojn, kiujn kaŭzis la puĉo kaj la diktaturo. La 11an de septembro la tuta lando memoris la abomenaĵojn kontraŭ homoj dividitaj per malamo kaj politikaj partioj. En la memoraĵo de Estadio Nacional , stadiono, kiu funkciis kiel enfermejo por politikaj arestitoj dum 1973, homoj povis memori kaj renovigi siajn kunligojn kun demokratio kaj pacifismo.\n\nEstas malĝojige, ke nun ni povas vidi la saman situacion aliloke en la mondo. Ekzemple, kiam Rusio ekokupis Krimeon en 2014 kaj invadis Ukrainion en 2022 por protekti siajn proprajn interesojn en sia influregiono. Kiam aperas registaro, kiu opozicias superpotencon en lando de sia influ-regiono, la potenco timas pri sia sekureco kaj ofte pensas, ke opozicio de unu lando estas verko de alia malamika superpotenco. Nun, en 2023, inter NATO kaj Rusio, kaj antaŭe, en 1973, inter Usono kaj Sovetio.\n\nNi devas memori eventojn kiel la puĉo de 1973, ĉar tiel ni povas lerni pri la kialoj, kiujn superpotencoj ofte uzas por interveni en internajn aferojn de aliaj landoj. Ofte ni povas fari nenion por malhelpi tiujn epizodojn, sed ni devas kompreni, ke perceptata danĝero en regiono de influo ne pravigas invadojn kaj puĉojn, konceptojn, kiujn ne ĉiuj kunhavas hodiaŭ.\n\nLa perforto kaj hororo de la puĉo kaj la diktaturo estas pli gravaj ol iam ajn, kiam Ĉilio kaj aliaj landoj de la regiono kaj la mondo travivas krizojn, en kiuj ofte kruelego aperas kiel solvo por multaj problemoj. Eĉ en Ĉilio ankoraŭ estas multaj, kiuj pensas, ke diktaturo estas necesa por protekti la nacian sekurecon kontraŭ armitaj maldekstraj movadoj, kaj aliaj pensas, ke simila aŭtoritatisma registaro estas necesa por lukti kontraŭ krimaj organizaĵoj kaj drogŝakristoj. Ni devas alceli solvojn, kiuj respektas la rajtojn de ĉiuj homoj.", "author": "Leonardo ARAYA", "categories": ["Aktuale", "ESEO", "Politiko"], "audio_links": null}
{"url": "https://www.monato.be/2023/013422.php?p", "title": "Pristudi la planedon Merkuro sur kipraj montoj", "published": "2023-11-01 00:00:00", "content_text": "Ĉu eta insulo en Mediteraneo kiel privilegia laboratorio por pristudi la planedon Merkuro? Jen la rezulto de lastatempa, unuavide nekredebla malkovro, kiu malkaŝas, ke promeni sur iuj rokoj sur altaj montoj de la insulo Kipro signifas promeni sur iama oceana fundo. Temas pri rokoj kun unikaj trajtoj sur Tero, treege similaj al tiuj ĉeestaj nuntempe sur la surfaco de Merkuro, la planedo plej proksima al Suno.\n\nLa insulo Kipro, kiel probable nekonate, estis origine ero de oceana krusto, kiu estis puŝata al la surfaco antaŭ pluraj milionoj da jaroj. Nicola Mari [nikola mari], juna itala esploristo pri planeda geologio kaj vulkanologio ĉe la Universitato de Pavio, kune kun aro da kolegoj de NASA/Johnson Space Center kaj de la Muzeo pri Planedaj Sciencoj en Prato (centra Italio), analizis kelkajn specimenojn de lafoj prenitaj el Kipro. La rezulto? La lafoj, kiujn oni kolektis sur la malgranda insulo, kie laŭ mito eĉ naskiĝis la diino Afrodito, ege similas al iuj rokoj sur Merkuro, tiuj kun plej multa magnezia enhavo. Ĉi tiuj ŝtonoj havigis al la fakuloj altvaloran trezoron por kompreni la manieron, kiel Merkuro evoluis. La datumoj devos esti integritaj kaj komparitaj kun tiuj, kiuj kolektiĝos kadre de la misio BepiColombo , kiu alvenos al tiu planedo de la sunsistemo en la venontaj jaroj.\n\nTemas pri unu el la plej ambiciaj interplanedaj esplormisioj iam ajn planitaj kaj entreprenitaj de Eŭropa Kosma Agentejo (ESA). La esplorado de Merkuro estas grava por difini kaj validigi la modelojn pri formiĝo kaj evoluo de la tuta sunsistemo kaj por kompreni la lim-kondiĉojn, kiuj favoras la estiĝon de vivo sur nia kaj aliaj planedoj. Ĝenerale, danke al la malkovro de similaj ŝtonoj sur Tero, tiamaniere eblos pli bone kompreni, kiuj procezoj okazas sur Merkuro aŭ aliaj planedoj. En nia mondo ekzistas efektive pluraj medioj, kiuj estas iel similaj al eksterteraj medioj. Tiu simileco povas esti de du ĉefaj specoj: morfologia simileco, kiam aparta medio reflektas la aliplanedan el la pejzaĝa vidpunkto; aŭ geokemia simileco, kiam la rokoj en aparta ter-loko estas kemie similaj al tiuj de alia planedo. La esplorcelo de la internacia teamo en la lastaj jaroj koncentriĝis je la serĉado de eblaj geokemiaj analogioj inter Tero kaj aliaj planedoj. Precipe, la esplorado okupiĝis pri la lafoj de la planedo Merkuro, kien la misio BepiColombo alvenos en 2025. Neniam antaŭe okazis studo celanta priesplori eblan kemian analogion inter la tera kaj la merkura surfacoj. Antaŭ nelonge oni finfine trovis fragmenton de lafo en Kipro, kiu notinde kaj sensacie estas pleje simila al la lafoj ekzistantaj sur tiu malgranda planedo proksima al Suno.\n\nDum unu jaro, antaŭ ol komenci la koncernan esploron en Kipro, Mari analizis kelkajn meteoritojn (nomatajn „aŭbritoj”) konsideratajn similaj al Merkuro. „El ilia kemia konsisto ni ekhavis ideon, kion serĉi sur nia planedo kaj kie serĉi ĝin. Ni komprenis, ke kelkaj specifaj lokoj sur montoj de la insulo Kipro povus enhavi lafrokojn, precize kiajn ni serĉas. Ilia nomo estas boninitoj, kaj ili estas specialaj lafaj rokoj, kiuj estiĝas en oceanaj profundoj. Se diri simple, Kipro estas fragmento de antikva oceana krusto, kiun, dum milionoj da jaroj, la krustaj fortoj de Tero puŝis al la surfaco. Kipro, kiel ni pli-malpli scias hodiaŭ, formiĝis en Tetiso (antikva oceano, kiu ne plu ekzistas) antaŭ ĉirkaŭ 90 milionoj da jaroj,” diris Mari. Do oni ja planu vojaĝon al Kipro: piediri tie, specife sur la montaro Tróodos, ja egalas al promenado sur praaj marfundoj – kaj iamaniere eĉ al sorĉa (kaj malmultekosta) ekskurso sen kosmoŝipo sur malproksima sunsistemplanedo.", "author": "Roberto PIGRO", "categories": ["Aktuale", "ITALIO/KIPRO", "Scienco"], "audio_links": null}
{"url": "https://www.monato.be/2023/013423.php?p", "title": "BRICS kaj G20: Kompleksa mozaiko de internaciaj rilatoj", "published": "2023-11-01 00:00:00", "content_text": "En aŭgusto kaj septembro de ĉi tiu jaro la intereson kaj atenton de la monda publiko, diplomatoj kaj politikologoj vekis du internaciaj pintkunvenoj: la 15a pintkunveno de la BRICS -landoj 1 (22a–24a de aŭgusto, Johanesburgo, Sud-Afriko) kaj la 18a pintkunveno de la 20 plej gravaj industriaj landoj, mallonge G20 2 (9a–10a de septembro, Nov-Delhio, Barato), kiu okazis unuafoje en Barato. Kio kunigas ĉi tiujn kunvenojn je plej alta nivelo en diversaj partoj de la mondo? Jen kelkaj pripensoj kaj konsideroj.\n\nLa ĉeffokuso de la intertraktadoj de kvin landoj estis koncentrita sur la estonteco de la grupiĝo. Estis interkonsentitaj la bazaj principoj de plivastigo de BRICS, kaj ses landoj el tri kontinentoj, specife Argentino, Egiptio, Etiopio, Irano, Saud-Arabio kaj Unuiĝintaj Arabaj Emirlandoj ricevis la inviton membriĝi en BRICS ekde la 1a de januaro 2024 3 .\n\nNuntempe estas tro frue paroli pri la efikeco de la vastigita BRICS, ĉar ĝi estas nehomogena grupiĝo. Iuj landoj serĉas en membriĝo en BRICS impulson por sia plua ekonomia kresko, pli bonan aliron al investado, pruntoj kaj helpo en krizaj tempoj, aliaj landoj serĉas eliron el la krizoj, kiujn ili travivas. Multo dependos ankaŭ de tio, ĉu la grupiĝo povos kunordiĝi en estonteco, precipe en internaciaj organizaĵoj. Ĉiuokaze, la plivastigo de la grupiĝo ne estas nur simpla politika gesto de nova tutmonda ludanto, ĉar la invito al Irano estas tre forta signalo al la eŭrop-atlantika komunumo.\n\nSe diri simple, BRICS estas en la nuna momento interesa internacia interkonsiliĝa kaj kunordiga platformo. Multaj landoj sentas, ke ili estas forlasataj el altnivela geopolitika decidado, kaj pro tio konstanta seĝo en BRICS povas revenigi ilin en la internacian ludon.\n\nUnu el la ĉefaj temoj de la intertraktado de BRICS estis ankaŭ la demando pri reciproka komuna monsistemo, sed la kreado de reciproka monsistemo de tiom diversa grupiĝo estas malfacile imagebla. Tamen tio ne signifas, ke la paŝoj faritaj de la grupiĝo en la financa sfero principe ne estos direktitaj al tiu ĉi celo. Laŭ diplomatoj la perspektivo de reciproka komerco en lokaj valutoj estis diskutata antaŭ kaj ĉe la pintkunveno de Johanesburgo. Eble okazos ia interna sen-dolarigo en la grupiĝo, sed al la cetero de la mondo tio verŝajne apenaŭ eblas nuntempe. Tiurilate aprobita 26-paĝa deklaro de BRICS en punkto 45 postulas, ke la ministroj pri financo kaj/aŭ centrabankaj estroj konsideru la temon de lokaj valutoj, paginstrumentoj kaj platformoj, kaj ke oni preparu raporton por la venonta pintkunveno de BRICS, kiu okazos en 2025 en la industria kaj historia urbo Kazano, Rusio.\n\nLa pintkunveno de BRICS donis al Barato avantaĝan komencan pozicion por la prioritatoj de ĝia prezidado de G20: subtenon de konstanta membreco de Afrika Unio 4 (AU) en G20 kaj de interesoj de la landoj de la tutmonda Sudo. Barata diplomatio atingis sukcese la celon, kaj AU fariĝis membro de G20; ĉu do oni povas paroli pri G21 ...?\n\nLa ĉi-jara pintkunveno de G20 okazis en tri temaj blokoj: Unu Tero (ekologia kaj daŭrigebla disvolvado, media sekureco, klimato, energio, nulaj emisioj); Unu Familio (inkluziva kresko, daŭrigeblaj celoj, sano, edukado kaj evoluo de la socio sub la gvidado de virinoj) kaj Unu Estonteco (cifereca transformo, reformo de multflankaj organizaĵoj). Ĉi tiuj devizoj estas bazitaj sur la frazo Vasudhaiva Kutumbakam , kiu aperas en hinduaj tekstoj kaj povas esti libere tradukita kiel la mondo estas unu familio .\n\nLa pintkunvenantoj de G20 adoptis 34-paĝan deklaron. En la enkonduko de la deklaro oni konstatas interalie, ke lige kun la milito en Ukrainio ripetiĝas la naciaj pozicioj de la landoj kaj la rezolucioj adoptitaj en la Sekureca Konsilio de Unuiĝintaj Nacioj (UN) kaj la Ĝenerala Asembleo de UN. Do, kompromiso, kiu ne eksplicite kondamnis rusian agreson en Ukrainio kaj kiu poste provokis tre akrajn kritikojn fare de Ukrainio.\n\nEstas interese, ke la prezidento de Ukrainio, Volodimir Zelenskij, ne estis invitita al la pintkunveno de G20. Ankaŭ la rusia prezidento Putin ne partoprenis la pintkunvenon (li ankaŭ ne ĉeestis en la pintkunveno de BRICS en Johanesburgo) kaj lin anstataŭis la ministro pri eksterlandaj aferoj Sergej Lavrov.\n\nLa pintkunvenantoj de G20 ankaŭ laŭdis la klopodon de Turkio renovigi la grenan interkonsenton. Ili emfazis, ke necesas plena, ĝustatempa kaj efika realigo de la iniciato por certigi tujan kaj seninterrompan provizon de greno, manĝaĵoj kaj sterkoj el Ukrainio kaj Rusio. La preamblo finiĝas per mallonga sed forta alvoko: La hodiaŭa epoko ne estu milita .\n\nLa mondgvidantoj prezentis ankaŭ planon por la infrastruktura ligo de Eŭropo kun Mez-Oriento kaj Barato. La celo de ĉi tiu iniciato, kiu direktiĝas al ligado de fervojoj, havenoj, elektro- kaj datum-retoj, estas subteni ekonomiajn rilatojn kaj politikan kunlaboron kaj integri la vastan merkaton de Barato kun okcidentaj landoj.\n\nEn la fina deklaro, la gvidantoj ankaŭ promesis protekti vundeblulojn pere de justa kresko kaj plifortigante makroekonomian kaj financan stabilecon. Ili volas certigi manĝaĵsekurecon, kiun kondiĉas la disponeblo de sterkoj kaj investoj en agrikulturo.\n\nLa venontaj pintkunvenoj de G20 devus okazi en novembro 2024 en Brazilo kaj en 2025 en Sud-Afriko. Tiel, tri sinsekvaj pintkunvenoj devus esti en la landoj de BRICS, kio povas esti konsiderata ankaŭ kiel diplomatia sukceso de tiu ĉi malgranda grupiĝo.\n\nLa deklaro de G20 estas historia kun 100-procenta konsento pri ĉiuj evoluaj kaj geopolitikaj aferoj. Ĝi konfirmas, ke G20 estas la ĉefa forumo por internacia ekonomia kunlaboro kaj ne platformo por solvi geopolitikajn kaj sekurecajn problemojn. Do, ĝi reprezentas unikan diplomatian spacon por interŝanĝo de opinioj, kiun la plej multaj landoj uzas ankaŭ por pliigi sian videblecon.\n\nOni povas nur esperi, ke la konkludoj de la supre menciitaj pintkunvenoj sukcese realiĝos en la praktiko en la konkretaj regionoj de la mondo. Tamen, tio postulas ankaŭ kvalitan ŝanĝon en la pensado de la gvidantoj kaj rekonon de la realeco de la nuna mondo.", "author": "Julius HAUSER", "categories": ["Aktuale", "INTERNACIAJ RILATOJ", "El diplomatia vidpunkto"], "audio_links": null}
{"url": "https://www.monato.be/2023/013426.php?p", "title": "Politiko frostigas la voĉdonantojn", "published": "2023-11-01 00:00:00", "content_text": "„Ĉu vi volas, ke Nov-Kaledonio akiru plenan suverenecon kaj sendependiĝu?” Ĉi tio estis la demando prezentita la 21an de decembro 2021 al la balotantoj de Nov-Kaledonio, en tria referendumo pri la institucia estonteco de ĉi tiu franca teritorio en Pacifiko. Malgraŭ tio, ke 96,50 % de la voĉdonantoj respondis „ne”, la lojaluloj havis nur modestan triumfon. La separistoj, kiuj deklaris bojkoton kontraŭ ĉi tiu tria referendumo, kontestas ĝian legitimecon. Pli ol 20 jarojn post la interkonsento de Nouméa, kiu devus pace gvidi ĉi tiun teritorion al nova statuso, Nov-Kaledonio denove estas en politika kaj institucia senelirejo.\n\nLa franca teritorio Nov-Kaledonio ĝuas specialan, sed provizoran, statuson, rezultantan de la Interkonsento de Nouméa de 1998. Ĉi tiu interkonsento, subskribita inter la franca ŝtato, la lojaluloj kaj la separistoj, antaŭvidas la translokadon de multaj ŝtataj kompetentoj al la insularo, escepte de suverenaj prerogativoj: defendo, justeco, sekureco ktp.\n\nEn 1988 okazis perfortoj en tiu ĉi regiono pro la sendependiĝopeto. Tial la sendependistoj, la lojaluloj kaj la franca ŝtato donis al si dek jarojn por labori pri la ekonomia, politika, socia kaj kultura disvolviĝo de la insularo antaŭ la organizado de referendumo pri sendependeco en 1998. Sed en 1998 la interkonsento de Nouméa prokrastis ĉi tiun referendumon ĝis inter 2014 kaj 2018, kondiĉe, ke ĝin povu sekvi du aliaj referendumoj okaze de malakcepta rezulto en la unuaj du.\n\nLa interesoj de la estonteco de ĉi tiu teritorio estas kompleksaj kaj transiras la kadron de simpla procezo de malkoloniado.\n\nFrancio ne hastas vidi la sendependigon de la insularo, ĉar Nov-Kaledonio estas, unuflanke, unu el la teritorioj, kiuj havigas al ĝi ĉeeston en ĉi tiu hind-pacifika zono, nova gravitocentro de internaciaj rilatoj kaj streĉitecoj. La strategia graveco de tiu ĉi teritorio por la franca ŝtato kuŝas ankaŭ en tio, ke ĝia subgrundo koncentras preskaŭ kvaronon de la mondaj nikelrezervoj. Ĉinio ne eraras, diskrete subtenante aŭtonomismajn ambiciojn.\n\nParizo povas kalkuli je la fideluloj rilate al la dorna demando malfrostigi la balotantaron de la insularo. Por kompensi la demografian malfortecon de la indiĝenoj, precipe kanakoj, sur sia propra teritorio la interkonsento de Nouméa frostigis la balotantaron ekde 1998. Alivorte, por voĉdoni vi devas esti loĝanto de Nov-Kaledonio inter 1988 kaj 1998 aŭ esti posteulo de gepatro, kiu plenumis tiun kondiĉon. Konsekvenco: pli ol 40 000 loĝantoj estas senigitaj je la voĉdonrajto en ĉiuj lokaj balotoj, eĉ se ili laboras kaj loĝas sur la insularo jam delonge.\n\nLa lojaluloj opinias, ke ĉi tiu dispozicio de la interkonsento de Nouméa estas nula pro la jesa voĉdono en la lasta referendumo. Eĉ se la franca ekzekutivo ne estas favora al ĝenerala malfermo de la elektantaro, ĝi deziras trovi interkonsenton kun la separistoj por malfrostigi la balotantaron. „Ni ne alvokos la kaledoniajn balotantojn al la provincaj elektoj kun limigita balotantaro”, diris Gerald Darmanin, la ministro pri internaj aferoj, vizitante la insularon en marto 2023.\n\nLa politika situacio en Nov-Kaledonio estas des pli nedisigebla, pro tio ke la sendependeca tendaro ne parolas per unu sama voĉo. Iuj timas, ke la sendependeca aventuro faligos ilian vivnivelon, kaj ne serĉas radikalan rompon kun la metropolo. Tie kuŝas la dua ludkarto de Parizo. Francio daŭre liveras grandan parton de la sociaj elspezoj de la insularo. La elspezoj kaj financaj kontribuoj de la franca ŝtato reprezentas unu el la ĉefaj financaj rimedoj de la teritorio, kies ekonomia situacio malboniĝas de jaro al jaro. La metropolo devis doni prunton de 175 milionoj da eŭroj al la insularo en 2022, ĉar pro la troaj ŝuldoj tiu ĉi ne plu havis pruntkapablon en la financaj merkatoj.\n\nEn kontinenta Francio, voĉoj komencas kritiki la malavarecon de la ŝtato, precipe ĉar la ekspluatado de la mineralaj resursoj de la insularo estas, ekde 2000, ekskluziva kompetento de Nov-Kaledonio kaj ne de la franca ŝtato. Sed iuj kredas, ke ĉi tio estas paginda prezo por la ĉeesto en Pacifiko. La granda demando estas do: ĝis kiam ĉi tiu situacio daŭros? Laŭ la franca prezidanto interkonsento povus esti subskribita antaŭ la fino de 2023 inter ĉiuj partioj koncernataj de la institucia estonteco de la insularo. Sed nenio iĝis publika pri la enhavo de ĉi tiu estonta interkonsento.", "author": "Christian FABOSSOU", "categories": ["Aktuale", "NOV-KALEDONIO", "Politiko"], "audio_links": null}
{"url": "https://www.monato.be/2023/013427.php?p", "title": "Ambasadaj eraroj, kiuj rompas efikon", "published": "2023-11-01 00:00:00", "content_text": "Unu el la planoj de la grupiĝo BRICS (vidu la vidpunkton de Julius Hauser ) estas la kreado de komuna valuto. IRNA, la oficiala irana novaĵagentejo, informis la 5an de septembro 2023 pri rusa projekto de la estonta BRICS-monbileto. Tiun prezentis la rusa ambasadoro en Sud-Afriko dum la festa evento en la ambasadejo de UAE por festi la baldaŭan aliĝon al BRICS. Ĉio estus bona, sed ...\n\nLa nomo Respubliko Sud-Afriko estas skribita nur en la afrikansa, kiu estas nek la plej disvastigita nek la plej multnombra el la dek du oficialaj lingvoj de la lando. La plej parolata gepatra lingvo estas la zulua (ĉirkaŭ 23 % de la loĝantaro), la plej ofte uzata en la registaro kaj ŝtataj institucioj estas la angla.\n\nSur la monbileto, la simbolo de Sud-Afriko estas la monumento memoriganta Piet Retief, la gvidanton de Grote Trek (granda migrado), kiun mortigis la zulua reĝo en 1838. Piet Retief estas heroo nur por la bura popolo de la lando. 1\n\nLa simbolo de Barato estas Taĝmahalo, kiun lastatempe la barata registaro ne plu favoras kiel emblemon de la lando.\n\nLa nomo Popola Respubliko Ĉinio estas skribita per antaŭreformaj signoj, kiuj estas nun uzataj en la tiel nomata Respubliko Ĉinio sur Tajvano.\n\nInter la landoj, kiuj laŭ la rusa ambasado deziras aliĝi al BRICS estas Meksiko, kiu ĝis nun neniam esprimis tian intencon.\n\nPor Afganio oni uzas la nomon de la nuna ŝtato, kiu ne estas internacie agnoskata – Islama Emirlando Afganio. Kontraŭe, la ĉirkaŭmetita flago estas de Islama Respubliko Afganio.\n\nLa ambasado de Rusio ne sukcesas en siaj aliaj publikrilataj agadoj. Lastatempe ĝi publikigis mapon kun ĉiuj BRICS kaj BRICS-invitotaj landoj. Akra okulo povis vidi, ke Krimeo kaj la kvar orientaj regionoj de Ukrainio ne estas montrataj kiel parto de Rusio. Antaŭe la ambasado informis pri „faŝistaj marŝoj” en Ukrainio, sed apudmetita foto estis farita dum opozicia marŝo en Moskvo en 2014, post la kontraŭleĝa okupado de Krimeo. Ambaŭ fotoj rapide malaperis el la ambasada retejo.", "author": "Maksat KUDAJBERGEN", "categories": ["Aktuale", "BRICS", "Ekonomio"], "audio_links": null}
{"url": "https://www.monato.be/2023/013330.php?p", "title": "Interesa sentokaoso", "published": "2023-12-01 00:00:00", "content_text": "Sentokaoso , la dua albumo de la duopo ĴeLe , aperis en 2013. Ĝi konsistas el dek kantoj, kaj nun, kiel estas skribite sur la retpaĝo de la eldonejo, reaperas laŭ la kutimaj bit-formoj disponeblaj ĉe Vinilkosmo .\n\nNe estas facile verki kantojn en tiu ĉi ĝenro. Kelkajn mi ŝatis, sed aliaj faris malpli bonan impreson.\n\nLa unua kanto Muzo plaĉas al mi, ĉar en ĝi tuj estas sentebla solida etoso. La samon mi povas diri pri Diru al mi , kvankam ĝi ŝajnas malpli sukcesa. La akompano faras tro monotonan impreson.\n\nAnkaŭ en la tria kanto Sentokaoso la ruĝa fadeno estas la etoso, al kiu kontribuas la akompano.\n\nLa kvara kanto Nun liberas mi aparte al mi plaĉas. Tio estas vigla, vari-etosa muziko.\n\nPoste la muziko iĝas eĉ ankoraŭ pli bona. Ekzemple la kvinan kanton Tango de amoro mi povus aŭskulti multfoje sinsekve.\n\nDiablotango estas iom stranga kanto, mi devis alkutimiĝi al ĝia etoso. Malgraŭ tio, mi aŭskultas ĝin kun intereso.\n\nDuonkore bone komenciĝas. La etoso al mi plaĉas, sed ŝajnas, ke al kelkaj momentoj io mankas, por ke mi povu reagi al la rezulto senrezerve favore.\n\nBedaŭrinde Mia steleto ne elvokis emociojn. Mi pensas, ke mankas al ĝi tiu energio kaj tiuj surprizoj, kiuj abundas en aliaj kantoj de ĉi tiu disko.\n\nNur ĝojo sonas bele, sed mi ne dirus, ke tiu ĉi kanto estas inter la plej bonaj de la disko. Tie ĉi la kantado ne tre plaĉas al mi.\n\nLa lasta numero Vivo komenciĝas bone kaj interese, sed ŝajnas, ke por tia kanto la voĉo de la kantistino ne tre taŭgas. Disrevigas min, ke en la kantoparto ne estas vera melodio, kiu komenciĝas, evoluas kaj finiĝas.\n\nResume: Sentokaoso estas interesa kolekto de kantoj. Ĝi havas siajn fortajn kaj malpli fortajn flankojn. Al mi ŝajnas, ke tiu ĉi disko estas pli bona ol la unua. Estos interese ekscii, kiel evoluis tra la jaroj la repertuaro kaj la kantado kaj ludo de la duopo ĴeLe .", "author": "Antônio CAVALCANTE", "categories": ["Aktuale", "MUZIKO", "Arto"], "audio_links": null}
{"url": "https://www.monato.be/2023/013372.php?p", "title": "Maltrafita eblo", "published": "2023-12-01 00:00:00", "content_text": "Ekde la komenco de la 21a jarcento la venezuela opozicio perdis multe da tereno en la politika kampo. En januaro 2019, post la trompaj balotoj de 2018, juna kaj nekonata politikisto leviĝis kiel espero por milionoj da venezuelanoj. Lia nomo: Juan Guaidó. Lia gvidado komenciĝis publike post kiam la Nacia Asembleo, elektita en 2015, nomumis lin prezidanto.\n\nKiel tio okazis? La parlamento per interpreto de artikolo 233 de la konstitucio deklaris „absolutan foreston” de Nicolás Maduro pro la trompaj rezultoj de la balota procezo de 2018. Laŭ la konstitucio „Absolutaj forestoj de la prezidanto de la respubliko estos: lia morto, lia eksiĝo, aŭ lia eksigo dekretita per verdikto de la Supera Kortumo, lia konstanta korpa aŭ mensa nekapablo atestita de medicina komisiono nomumita de la Supera Kortumo kun la aprobo de la Nacia Asembleo, forlaso de la posteno, deklarita kiel tia de la Nacia Asembleo, same kiel popola revoko de lia mandato. Kiam la elektita prezidanto tute forestas antaŭ ol ekofici, nova universala, rekta kaj sekreta elekto okazos ene de la sekvaj tridek tagoj. Dum la novelektita prezidanto ankoraŭ ne enoficiĝas la prezidanto de la Nacia Asembleo 1 estas respondeca pri la prezidanteco de la respubliko”.\n\nLa 23an de januaro 2019 Guaidó estis konfirmita kiel prezidanto de Venezuelo en la ĉefa Placo Bolivar de Karakaso. En la sekvaj tagoj pli ol 125 landoj montris sian apogon kaj agnoskis lin kiel „portempan prezidanton de Venezuelo”. De tiam komenciĝis krizo en la sud-amerika lando, kaj post tio la mondo devis elekti, ĉu agnoski Maduro aŭ Guaidó kiel prezidanton.\n\nLiaj planoj estis simplaj: fini la diktaturan registaron de Maduro, kaj lanĉi novan balotan procezon por ĉesigi uzurpon. La ĉefa subtenanto de lia prezidanteco estis Usono per la tiutempa prezidanto Donald Trump. Ankaŭ aliaj landoj subtenis lin diversmaniere, ĉar li reprezentis esperon por redoni demokration al la lando.\n\nInter la amerikaj landoj, kiuj apogis al Juan Guaidó estis: Bolivio, Brazilo, Ĉilio, Ekvadoro, Gvatemalo, Gujano, Honduro, Kanado, Kolombio, Kostariko, Panamo, Paragvajo, Peruo, Sankta Lucio, Usono kaj Urugvajo. Ankaŭ ĉiuj membroŝtatoj de Eŭropa Unio subtenis la junan politikiston. Li do havis gravan apogon de diversaj landoj por plenumi siajn celojn kaj siajn promesojn.\n\nPost tia rekono ĉirkaŭ la mondo, Juan Guaidó havis plej grandan eblon redoni demokration al Venezuelo kaj ĉesigi la 20-jaran regadon de la maldekstra registaro en la lando. Tamen, ne ĉio perfektas. Ne ĉio okazas kiel oni deziras aŭ esperas. La komencon de la portempa prezidanteco makulis diversaj cirkonstancoj: korupteco, misuzo de humanitara helpo sendita el diversaj landoj, mensogoj, misuzo de mono ktp. Kaj tiaj aferoj malkreskigis la apogon nacian kaj internacian.\n\nGuaidó kaj lia grupo de politikaj partioj ne sciis, kiel alfronti la situacion, kaj tio okazigis diversajn malsukcesojn por la venezuela opozicio. Leopoldo López, la opozicia politika gvidanto (kaj mentoro de Juan Guaidó) forlasis la hispanan ambasadejon en Karakaso, kaj sukcesis atingi Madridon por establi sian loĝejon tie; la komisiito pri eksterlandaj rilatoj, Julio Borges, eksiĝis de sia posteno; en 2022 diversaj landoj diskrete ĉesis rekoni Guaidó kiel „portempan prezidanton”; Usono sendis altnivelan mision al Karakaso, formitan de konsilistoj de la Blanka Domo, por fari rektan dialogon kun la registaro de Nicolás Maduro; sed usonaj delegitoj evitis renkontiĝi kun Guaidó.\n\nBedaŭrinde tiaj okazaĵoj malfortigis la venezuelan opozicion kaj fortigis la registaron de Maduro, kun rezulto, ke en la sekvaj monatoj iom post iom la popolo ekperdis fidon kaj esperon en Guaidó. Kvankam li daŭre parolis pri la fino de la diktatura registaro de Maduro kaj okazigo de nova balota procezo, tia diskurso perdis apogantojn, kiam ili ne vidis favorajn rezultojn. Post tio, dum tri jaroj lia portempa prezidanteco fariĝis iluzio, kiun la popolo memoras nun kiel la plej grandan ŝancon por faligi la registaron de Nicolás Maduro.\n\n5a de januaro 2019 : La nekonatan Juan Guaidó enoficigis kiel prezidanton la Nacia Asembleo elektita en 2015. Antaŭ la nomumo, la juna gvidanto de la partio Popola Volo (fondita de la nun ekzilita Leopoldo López) ne havis signifan agadon kiel deputito. La decido, ke li okupu la prezidantecon estis ligita al rotacia interkonsento inter la partioj, kiuj triumfis en la parlamentaj elektoj kaj prenis superecon en la venezuela parlamento: Demokrata Agado, Nova Tempo, Unue Justeco kaj Popola Volo.\n\n23a de januaro 2019 : Guaidó kaj la subtenantaj partioj decidis proklami provizoran registaron. Guaidó fariĝis „provizora prezidanto”. Post rapida decido de la usona registaro, tiam estrata de Donald Trump, rekonanta Guaidó kiel legitiman prezidanton, okazis monda rekono.\n\n23a de februaro 2019 : Okazis granda mobilizado ĉe la landlimo kun Kolombio por ricevi humanitaran helpon el diversaj partoj de la mondo. Prezidantoj de pluraj landoj partoprenas, kaj en Cúcuta (Kolombio) okazis grandega koncerto: Venezuela Aid Live. Tamen, armitaj grupoj, ligitaj al la registaro de Maduro, malhelpis la eniron de tia humanitara helpo al la venezuela teritorio; dume, la registaro de Maduro dekretas fermon de la landlimoj kun Kolombio, dekreto kiu estos nuligita nur fine de 2022.\n\n30a de aprilo 2019 : Sub la nomo „Operaco Libereco” Guaidó kaj la antaŭe malliberigita Leopoldo López gvidis tion, kion ili nomas civil-armea ribelo ekster armea bazo en Karakaso. Tiu ĉi ago, kiel konfirmite de la aliaj por-demokratiaj partioj, estis farita sen ilia konsento. Post la malsukcesa operaco, López rifuĝis en la hispana ambasadejo.\n\n26a de novembro 2019 : La opinisonda firmao Delphos konstatis signifan malkreskon de la kredindeco de Guaidó en la publika opinio de Venezuelo. Post 65 % da subteno en marto, en la antaŭlasta monato de 2019, nur 45 % kredis, ke la juna opozicia gvidanto kapablas gvidi la landon al demokratio.\n\n5a de januaro 2020 : Guaidó estis reelektita de la parlamento kiel prezidanto.\n\n11a de februaro 2020 : Guaidó, kiu forlasis la landon inkognite trans la landlimon kun Kolombio, revenis al Venezuelo post trisemajna turneo en Eŭropo kaj Usono. En ĉi tiuj kontaktoj, la subteno de la demokrata komunumo al la figuro de Guaidó estis reasertita, kun klara subteno de la registaro de Trump.\n\n31a de marto 2020 : Usono anoncis ŝanĝon de sia oficiala politiko pri Venezuelo. Post periodo en kiu Vaŝingtono minacis pri ebla armea invado por faligi la registaron de Maduro, la ministro pri eksterlandaj aferoj, Mike Pompeo, asertis, ke lia registaro serĉos politikan solvon sed en direkto al „maksimuma premo” kontraŭ la reĝimo de Nicolás Maduro.\n\n31a de aŭgusto 2020 : Politikistino Maria Corina Machado publike rompis ligojn kun Juan Guaidó. Machado rememorigis al la „provizora prezidanto”, ke lia celo estas renversi la reĝimon de Maduro: „La lando donis al vi taskon, kiun vi ne povis aŭ ne volis plenumi”.\n\n24a de oktobro 2020 : La opozicia politika gvidanto Leopoldo López, konsiderata kiel la mentoro de Guaidó, subite forlasis la hispanan ambasadejon en Karakaso, kie li ricevis protekton ekde 2019, kaj sukcesis atingi Madridon, por establi tie sian loĝejon.\n\n1a de decembro 2020 : Okazis la unua publika eksiĝo de diplomatia reprezentanto nomumita de Guaidó. Temas pri Vanessa Neumann, delegito en Britio, kiu rezignis sian postenon, menciante „dubojn ene de la opozicio” pri la estonteco de la figuro de „provizora registaro”.\n\n26a de aprilo 2021 : Post la unuaj 100 tagoj de la nova demokrata registaro de Joe Biden, evidentiĝis 180-grada turniĝo en la strategio por trakti ĉavismon. La nova registaro ŝanĝis la ripetiĝantan kaj publikan premon de Trump kontraŭ Maduro, kaj konstruis pontojn kun Eŭropa Unio kaj Kanado por plurflanka aliro al la venezuela krizo. Vaŝingtono konfirmis sian subtenon al Guaidó, sed evitis nomi lin provizora prezidanto.\n\n12a de majo 2021 : Juan Guaidó sciigis pri sia intenco nomumi delegacion por trakti pri ĉavismo kun la perado de Norvegio.\n\n7a de oktobro 2021 : La neregistara organizaĵo Internacia Travideblo petis, ke Guaidó estu respondeca pri la administrado de la financoj: „la manko de travidebleco publike denuncita de altrangaj oficistoj – nunaj kaj emeritaj – de la provizora registaro, kaj diversaj raportoj, antaŭsupozas netravideblan administradon de publikaj financoj, fare de la provizora registaro gvidata de Juan Guaidó”.\n\n6a de decembro 2021 : La provizora registaro de Juan Guaidó suferis gravan malsukceson. La tiama Komisiito pri Eksterlandaj Rilatoj, Julio Borges, eksiĝis kaj atentigis, ke la provizora figuro devas malaperi kaj ke oni devas pripensi novan strategion por batali favore al demokratio en Venezuelo.\n\n5a de januaro 2022 : Post la rezultoj de la elektoj, pridubitaj de la opozicio, en la Nacia Asembleo sidis plejparte ĉavistoj. Samtempe, Juan Guaidó estis konfirmita kiel „provizora prezidanto” de la parlamento elektita en 2015 (kiun li asertis esti laŭleĝa). Post tio, en la sekvaj monatoj, diversaj landoj ĉesis rekoni Juan Guaidó kiel „provizoran prezidanton”, sed li insistis daŭrigi tiun strategion.\n\n31a de januaro 2022 : Juan Guaidó anoncis gravan turniĝon. Post insistado dum pluraj jaroj pri sankcioj por premdevigi la foriron de Maduro, li anoncis, ke li petos de Usono mildigi sankciojn kontraŭ ĉavismo kun la celo devigi ilin kunsidi por trakti kun la opozicio.\n\n6a de marto 2022 : Usono sendis altnivelan delegitaron al Karakaso por starigi rektan dialogon kun la registaro de Nicolás Maduro. La usonaj delegitoj evitis renkontiĝi kun Guaidó.\n\n16a de majo 2022 : Opoziciaj partioj en Venezuelo konsentis okazigi antaŭelektojn. Rilate al la prezidantaj elektoj de 2024, ili ekskluzivigis subteni la kandidatecon de Guaidó kiel opozicia figuro kontraŭ Nicolás Maduro, kiu jam deklaris, ke li celos reelekton.\n\n30a de decembro 2022 : La tiel nomata G-4 aŭ kvaropa grupo, konsistanta el la partioj Demokratia Agado, Nova Tempo, Unue Justeco kaj Popola Volo, kiuj ricevis plimulton de la popola voĉdono en la parlamentaj elektoj de 2015, montris publike sian disiĝon post kiam tri el la kvar partioj voĉdonis favore al ĉesigo de „provizora registaro”. Juan Guaidó do ne plu estis la ĉefa referenco de la por-demokratia opozicio en Venezuelo. Nur la partio Popola Volo (en kiu Guaidó estas membro) voĉdonis kontraŭ la forigo de la „provizora registaro”.\n\n24a-25a de aprilo 2023 : Guaidó komunikis per Twitter sian eniron en kolombian teritorion, kaj anoncas, ke li petos renkontiĝojn kun la ĉeestantaj delegacioj kadre de internacia konferenco organizita de la kolombia registaro de Gustavo Petro, kiu konsideris lian ĉeeston malprudenta kaj instigis lin foriri el Kolombio. Li konfirmis sian vojaĝon al Miamo (Usono) kaj de tiu urbo li donis siajn unuajn deklarojn pri tio, kio signifis la komencon de lia ekzilo.", "author": "Jezer DORANTE", "categories": ["Aktuale", "VENEZUELO", "Politiko"], "audio_links": null}
{"url": "https://www.monato.be/2023/013375.php?p", "title": "Parkuro en Kubo", "published": "2023-12-01 00:00:00", "content_text": "Internacia Gimnastika Federacio (france Fédération Internationale de Gymnastique , FIG) akceptis novan sportan kategorion: parkuron 1 aŭ „la arton de kurado”, kaj en Kubo oni jam praktikas ĝin tutlande sub la gvidado de Kuba Federacio pri Gimnastiko.\n\nLa komisiito pri arta gimnastiko en Kubo, licenciulo Pedro Pablo Barrios, sciigis, ke jam okazis kurso pri la fako, kiun oni ĝis nun spontanee praktikis kiel ŝatokupon. Dek ok personoj – precipe metodikistoj – ĉeestis la menciitan kurson. Ili devas transdoni en siaj provincoj la sciojn ricevitajn.\n\nParkuro estas la arto trairi de unu loko al alia per la plej simplaj kaj efikaj manieroj, superante obstaklojn en la ĉirkaŭaĵo per korpaj lertaĵoj. Ĝi estas konsiderata ekstremsporto.\n\nLa praktikantoj devas salti, grimpi, ruliĝi, kuri, rampi kaj fari ĉiun ajn movon postulatan de la ĉirkaŭaĵo.\n\nOni kombinas lertecon, forton, reziston, koncentriĝon, kunordigon de la korpaj movoj kaj antaŭ ĉio multe da imago. Ne ekzistas reguloj pri la movoj, ili estas tute liberaj, sed nepras la krepovo kongrua kun la ĉirkaŭaĵo. Sed por bonega agado oni devas nepre transiri barilojn, fari precizajn saltojn, radsaltojn, murgrimpadojn kaj mildigi la surteriĝojn.\n\nTiu ĉi sporto aperis en la ĉirkaŭaĵo de Parizo en la 80aj jaroj de la pasinta jarcento danke al Raymond Belle. Poste aliĝis lia filo David Belle kaj lia grupo de amikoj, nomita Yamakasi .\n\nTutmonda Asocio pri Parkuro (angle Parkour Worldwide Association , PAWA) estis fondita de David Belle kun la celo diskonigi kaj evoluigi parkuron tra la tuta mondo.\n\nLa populareco de la sporto ĉe junuloj en diversaj mondopartoj estiĝis inter 1990 kaj 2000 danke al filmoj, dokumentfilmoj kaj televidaj reklamoj.\n\nLa unua monda parkuro-konkurso okazis en Tokio de la 14a ĝis la 16a de oktobro 2022.", "author": "Juan Carlos MONTERO MEDINA", "categories": ["Aktuale", "SPORTO", "Moderna vivo"], "audio_links": null}
{"url": "https://www.monato.be/2023/013394.php?p", "title": "Pardonpetoj pro sklavigo", "published": "2023-12-01 00:00:00", "content_text": "La 19an de decembro 2022 la tiama nederlanda ĉefministro, Marc Rutte, en speciala parolado oficiale pardonpetis pri tio, kio okazis en la pasinteco pri sklavigitoj, kiujn nederlandaj komercistoj aĉetis el Afriko aŭ Hindio kaj vendis al la estroj de kultivejoj pri sukero, kafo, tabako, k.s.\n\nFakte, komerco pri sklavigitoj ne estas tipe nederlanda afero. La britoj estis eĉ pli gravaj komercistoj pri sklavigitoj en la 16a ĝis la 19a jarcentoj. Entute pli ol 12 milionoj da sklavoj estis transportitaj de Afriko al la Amerikoj.\n\nLa sistemo de laborigo de sklavigitoj en la kultivejoj estas abolita en Nederlando en 1863. Dum longa tempo la posteuloj de la sklavoj ne estis kompensitaj aŭ egalrajtigitaj, ĉar ili estis ofte nigraj aŭ alirasaj. En Usono ekzemple nur post la dua mondmilito la posteuloj ricevis la samajn rajtojn kiel la blankaj loĝantoj.\n\nSklavigo de unu speco de homoj fare de alia speco de homoj ne estas afero nur el la kolonia tempo. Jam en la antikveco, ĉe la grekoj, la romianoj, la vikingoj, sed ankaŭ ĉe otomanoj kaj aliaj popoloj, oni sklavigis homojn de alia deveno, por ke ili laboru por la estroj senpage kaj senrajte. Ankaŭ inter „indiĝenaj” popoloj estis sklavigitoj, kiuj devis labori senpage por siaj indiĝenaj estroj. En diversaj religioj kaj kulturoj sklavigo estas konsiderata sorto, kiu povas trafi honon, kaj kiun tiu devas toleri.\n\nLa socialistoj en la pasinta jarcento parolis pri „salajrosklavoj” indikante, ke fakte multaj homoj ne havas elekteblon por memstara kariero. Raportoj el 2016 de „Tutmonda Sklavigo-Indekso” indikas, ke nuntempe ankoraŭ 40 milionoj da homoj vivas sklavigite.\n\nEn la 16a jarcento kaj poste la komerco tutmondiĝis. Novaj kontinentoj „malkovriĝis” kaj ankaŭ novaj produktoj. Okcident-eŭropaj komercistoj aĉetis ekzotikajn varojn de lokaj produktantoj. La eŭropa merkato postulis pli kaj pli. Oni povas kultivi tiujn varojn precipe en tropikaj regionoj. La invado de amerikaj teritorioj fare de hispanaj kaj portugalaj armeoj kaŭzis amasmortadon de lokaj loĝantoj pro kunportitaj malsanoj. Tiuj indiĝenoj, kiuj postvivis, fuĝis en la arbaron. La eŭropdevenaj invadintoj kreis kultivejojn de sukero, tabako, kafo, teo k.s., sed mankis indiĝenaj laborfortoj. Tiel ekestis la ideo transporti sklavigitojn el Afriko aŭ aliaj lokoj (ekzemple Hindio) al la amerika kontinento. Cetere, en la afrikaj regionoj de kie oni forkondukis la sklavigitojn, lokaj estroj estis engaĝitaj en la afero kun blankaj komercistoj pri sklavigitoj.\n\nTiel oni ekhavis sufiĉe da laboristoj por la grandaj kultivejoj. La sklavigitoj estis konsiderataj kiel varo, entute ne estis respektataj kaj multaj mortis dum la terura transporto trans la oceanon.\n\nEstis kelkaj verkistoj kaj religiuloj, kiuj en la pasinteco forte kontraŭis la komercon pri sklavigitoj. En Nederlando ekzemple la verkisto Haafner, kiu forte atakis la nederlandajn praktikojn en libro en 1805 kaj ankaŭ akuzis anglojn pri intenca mortigo de sklavigitoj per malsatigo.\n\nNederlandajn komercistojn pri sklavigitoj stimulis la Unuiĝintaj Orient-Hindia kaj Okcident-Hindia Kompanioj (en Britio estis similaj organizaĵoj), kiuj el tiu komerco akiris multe da mono. Ankaŭ diversaj riĉuloj en la lando akiris grandajn profitojn pro la komerco pri sklavigitoj. Unu ekzemplo estas sinjorino Borski en la komenco de la 19a jarcento, kies kapitalo devenis de komerco pri sklavigitoj. Ŝi estis unu el la fondintoj de la nederlanda banko, nun ŝtata instanco, kiu oficiale pardonpetis post esploro de sia rolo en la sklavokomerco.\n\nNuntempe la posteuloj de sklavigitoj volas scii, kiu(j) plej profitis el tiu komerco. Sendube estos malfacile fari kalkuladon kaj entute oni povas sin demandi, kio estu la celo. Pluraj urbestroj de nederlandaj urboj intertempe same pardonpetis pro tio, ke la urbestraroj ebligis la komercon pri sklavigitoj kaj profitis el tio. Kiel unua tion faris la amsterdama urbestrino Femke Halsema.\n\nLa pardonpetoj de la ĉefministro en decembro 2022 ne sufiĉis por iuj organizaĵoj kaj personoj. Dum vizito al Arubo, insulo en la kariba regiono, la kronprincino aŭdis laŭtan deziron de studentino de la aruba universitato, ke la reĝo pardonpetu. Ŝi kantis malnovan sklavan himnon kaj kantante ŝi estis forportita.\n\nPrecipe en surinamdevenaj rondoj en Nederlando oni diris, ke kvankam oni aprezis la vortojn de la ĉefministro, oni volas, ke ankaŭ la reĝo petu pardonon pri la sklavigo de homoj en antaŭaj epokoj kaj pri la malbono farita en la nomo de la nederlanda reĝlando. Oni sciu, ke post la sendependiĝo de Surinamo en 1975 multaj surinamanoj preferis iri al Nederlando pro ekonomiaj kialoj. Tiuj surinamdevenaj homoj diris, ke la 1a de julio estas la plej bona dato por peti pardonon, ĉar en tiu dato oni oficiale abolis la sklavigan sistemon en 1863. Keti Koti estas la nomo de la festo, kiun oni organizas en tiu tago en pluraj urboj.\n\nKaj jen ... La reĝo Vilhelmo-Aleksandro la 1an de julio ĉi-jare pardonpetis pri la pasintaj kruelaĵoj kaj ekspluatado de homoj alirasaj. Li diris, ke li ordonos esploron pri tio, kiom la familio Oranĝo profitis el tiu sistemo de sklavigo.\n\nLa reagoj de la plimulto de la surinamdevenaj loĝantoj estis favoraj. Kelkaj postulas kompensan monon, sed por la plimulto plej gravas, ke la oficialaj reprezentantoj de la nederlanda ŝtato esprimis sian bedaŭron pri pasinta fiagado. Alilande, ekzemple en Britio, oni ankoraŭ ne estas tiom „matura” por oficiala pardonpeto. Same, en Belgio oni evitis tiun tiklan temon, ĉar oni timas postulojn pri kompensopagoj. Antaŭulo de la nuna reĝo kaŭzis sufiĉe da suferoj en Kongolando („lia kolonio”), tiel ke la nunaj regantoj belgaj evitas pardonpetojn.\n\nKaj kion pri francaj, hispanaj, portugalaj pardonpetoj?", "author": "Bert DE WIT", "categories": ["Aktuale", "Sklavigo: pasinta aŭ ne?"], "audio_links": null}
{"url": "https://www.monato.be/2023/013404.php?p", "title": "Pliiĝis la nombro de eksterlandaj vizitantoj", "published": "2023-12-01 00:00:00", "content_text": "Somere venas multaj turistoj al la malgranda Albanio, kies naturo estas ankoraŭ parte virga. Post la falo de la komunisma reĝimo en 1991 la lando tute malfermiĝis al la cetera mondo.\n\nDum la lastaj jaroj estas pli granda nombro de eksterlandaj turistoj ne nur sur la plaĝoj, en la montaro, sed ankaŭ en la ĉefurbo Tirano, kiu spertas tre rapidan ŝanĝiĝon. Tio dankindas ankaŭ al la fakto, ke Albanio ĝuas bonan famon internacie. Do por la jaro 2022 oni proklamis Tiranon „ĉefurbo de junularo”, kaj por 2023 „ĉefurbo de sporto”.\n\nPlej multas la vizitantoj el la najbara Italio, kiu situas nur 200 km for de la albana marbordo. Oni preferas, krom la kulturo kaj plaĝoj, ankaŭ kuraci dentojn, eviti impostojn kiel entreprenistoj, studi en la universitato „Sinjorino de Bona Konsilo”, kies diplomoj estas agnoskataj en Eŭropo.\n\nNe mankas ankaŭ turistoj el aliaj ŝtatoj, eĉ el arabaj kaj aziaj landoj. Ĝis februaro 2022 venis ankaŭ rusoj, kiuj ne bezonis vizon. Plej granda estas la nombro de albanaj vizitantoj el Kosovo, Nord-Makedonio kaj el la albana diasporo.\n\nUnu el la allogaj lokoj, vizitata de preskaŭ ĉiuj turistoj, estas la kvartalo de Tirano nomata „Bloko”. En ĝi loĝis altrangaj funkciuloj de la komunisma partio. La kvartalo ampleksas belajn vilaojn kaj ĝardenojn, gardatajn antaŭe de soldatoj. Inter la konstruaĵoj estis ankaŭ la domo de la familio de la komunisma diktatoro Enver Hoxha [hoĝa]. „Bloko” iĝis malfermita por vizitoj post 1991. En la kvartalo oni konstruis multajn multetaĝajn domojn, kafejojn, restoraciojn, oficejojn k.a.", "author": "Bardhyl SELIMI", "categories": ["Aktuale", "ALBANIO", "Turismo"], "audio_links": null}
{"url": "https://www.monato.be/2023/013408.php?p", "title": "Ĉu etika bankado eblas? (2)", "published": "2023-12-01 00:00:00", "content_text": "Eble la unua demando estu: ĉu nuntempe eblas fondi bankon? La kondiĉoj por krei novan bankon tute ne plu estas kiel antaŭ jarcento. La regularoj kaj teknikaj rimedoj tiom kompleksiĝis, ke nur la preparaj laboroj postulas plurajn jarojn kaj startkapitalon kolekteblan nur ĉe amaso da investantoj. Kaj se oni finfine sukcesas akiri la bezonatajn licencojn kaj la ekipaĵojn kaj la necesan aldonan kapitalon, oni esperu ke efektive venos klientoj ...\n\nEn Belgio la eksperimento okazis. Pro malkontento pri la malboniĝantaj servoj kaj la altiĝantoj kostoj de la grandaj bankoj, en 2011 grupeto de entuziasmuloj decidis fondi novtipan bankon, kiu proponu ĉiujn bazajn bankservojn, bonkvalitajn, ne kompleksajn, je modera kosto. Kvankam „etiko” estis menciita inter la celoj, ĝi ne venis unualoke; jam ekzistis en la lando filio de la nederlanda banko Triodos , ĉe kiu etiko plej gravas.\n\nEstis fondita kooperativa societo NewB , kiu, malgraŭ intensaj reklamkampanjoj, bezonis jarojn por trovi la bezonatan kapitalon. En 2020 NewB finfine akiris licencon, sed nur partan, ĉar ne tute kolektiĝis la bezonataj aldonaj 40 milionoj da eŭroj da kapitalo. Dum la preparaj jaroj, kiam estis nur kostoj, ne enspezoj, forvaporiĝis minimume 27 milionoj.\n\nJe la fino estis 20 000 klientoj, kiuj sume deponis 180 milionojn da eŭroj. Estis 117 000 akciuloj, el kiuj la plimulto aĉetis nur unu akcion je 20 eŭroj; la grandaj investantoj estis (duon)publikaj instancoj el franclingva Belgio. Je la jarfino de 2020 la iniciatintoj de NewB rezignis. VDK, malgranda banko el la nederlandlingva parto de Belgio, transprenis la klientaron de NewB , kiu ĉefe loĝas en la franclingva landoparto. NewB pluvivas kiel filio de VDK. Kiom restas por la akciuloj de NewB nur post kelkaj jaroj kalkuleblos, sed estos nur kelkaj procentoj de la investita sumo.\n\nBanko Triodos estis fondita en 1980. Ĝi estas nun la plej granda etika kaj daŭrema banko en Eŭropo, ekzemplo por similaj iniciatoj. Ĝi havas la juran formon de akcia societo, kvankam laŭ multaj aspektoj ĝi similas al kooperativo.\n\nPor garantii, ke la kapitalbazo restu stabila, ne eblas rekte aĉeti kaj vendi akciojn. La akciojn posedas fonduso. Investantoj aĉetas atestilojn ( certificaten ), kiuj ekvivalentas al akcioj kaj havas ties rajtojn (parton de la profito, voĉdonrajto) kaj riskojn (se pro iu kialo la akcioj perdas sian valoron, ankaŭ la atestiloj malplivaloriĝas). Estas la intenco, ke investanto dum longa periodo konservu sian investon – kontraste al „normalaj” akciuloj, kiuj povas ĉiutage ĵongli aĉetante kaj vendante sian akciojn.\n\nEkzistis interna vendosistemo per kiu eblis, se necese, vendi atestilojn. La valoro de atestilo respondis al la librotena valoro de akcio. Tiu sistemo dum longa tempo funkciis senprobleme, sed en iu momento ekestis multe pli da proponado ol da postulado. La respondeculoj de Triodos ne agnoskis la problemon, kaj en januaro 2021 ĝi devis ĉesigi la internan vendosistemon, kulpigante la pandemion. Plie, en decembro 2021 Triodos anoncis, ke ĝi reduktis la valoron de akcio/atestilo je 30 procentoj. Meze de 2023 ekfunkciis nova vendosistemo funkciigata de ekstera firmao. La prezo de atestilo ne plu dependis de la librotena valoro de akcio sed, kiel en borso aŭ aŭkcio, de la sumo, kiun pretas pagi la aĉetanto. Tio estis katastrofo: vendoj eblis, sed la akcio perdis du trionojn de sia valoro. Certe la pandemio parte kulpis, sed eble estas aliaj kialoj.\n\nPor stimuli la ekonomion (= devigi ŝparantojn elspezi sian monon) la Eŭropa Centra Banko post la banka krizo de 2008 enkondukis preskaŭ nulan renton, ne por mallonga periodo, sed por multaj jaroj. Tio neeviteble perturbis la profitmodelon de la banka sistemo. Ne estas konataj bankoj, kiuj kolapsis pro tio, sed certe iuj suferis, eble ankaŭ Triodos .\n\nTemas ankaŭ pri la rolo de la estro de Triodos kaj la konstruo de nova ĉefoficejo. Pri tio estas multaj onidiroj, sed malmultaj kontroleblaj faktoj kaj apenaŭ io en la oficialaj komunikiloj de la banko.\n\nPeter Blom (naskita en 1956) pasigis sian tutan profesian vivon ĉe Triodos , komence kiel volontulo, ekde 1989 kiel ĝenerala direktoro. En 2021 li demisiis (aŭ estis forigita). Nun li havas kelkajn (honoroficajn, sed prestiĝajn) funkciojn ekster la banko. Ŝajnas, ke li kondutis kiel guruo kaj estis la sola gvidanto. Ĉu li estis la instiganto, kiu konstruigis novan ĉefoficejon, respektantan ĉiujn eblajn ekologiajn normojn, sed ege multekostan? (Fotoserio estas en la retpaĝo de arkitektoj RAU, www.rau.eu/portfolio/Triodos-bank-nederland/ .) Eble tio, kun aliaj faktoroj, malgrandigis la kapitalbazon de la banko ĝis danĝera nivelo kaj instigis al ne tute etika vendomaniero de akcioj de Triodos .\n\nNur per MONATO -manuskripto sendita al mi el Hispanio mi eksciis pri agresema, eĉ trompa vendado de atestiloj (en Hispanio nomataj „CDA”) de Triodos -akcioj al klientoj. Vendo de akcioj de etika banko principe ne estas maletika, kondiĉe ke la vendanta bankoficisto bone klarigu la riskojn de akcioj kaj kontrolu, ĉu tia investo konvenas al la financa situacio de la kliento. Se efektive la meze investita sumo estas 20 000 eŭroj (do pluroblo por multaj klientoj), se oni asertis, ke ĝi estas tute sekura investo, se iuj familioj investis ĉiujn ŝparaĵojn en tio, plurloke okazis eraroj. En Belgio (kaj supozeble en tuta Eŭropa Unio) por tia investo la bankoficisto devas fari „investprofilon” de la kliento kaj kontroli ties financajn sciojn; pri tiu proceduro estas farata dokumento, printata kaj subskribata de la kliento. Ŝajne en Hispanio tio ne ĉiam okazis. Ĉu la kliento (eble nenion kompreninte) senpripense subskribis, kiel oni ĉiutage jesas al demando „ĉu vi akceptas kuketojn”? En la hispana CDA-informilo paragrafo klare mencias la riskojn (sed tio estas kelkaj linioj en plurpaĝa broŝuro, eble ne zorge legata).\n\nEn Nederlando kaj Hispanio (pri alia landoj mi ne scias) multaj klientoj opinias, ke ili estas trompitaj kaj plendis. Ĉu jura proceduro alportos solvon? Eble, post multaj jaroj, la banko devos pagi monkompenson, sed tio ankoraŭ pli malfortigos ĝin.\n\nLa Triodos -afero pensigas pri belga financa skandalo el la epoko de la banka krizo de 2008.\n\nBACOB estis kooperativa banko, kies origino troviĝas ĉe lokaj ŝparkasoj de la katolika laborista movado. ARCO estis la kupolo super BACOB kaj aliaj kooperativoj de la sama grupo.\n\nMultaj membroj de kristanaj asocioj dum la dua duono de la pasinta jarcento aĉetis akcion de ARCO kaj pro tio ĝuis pli favorajn kondiĉojn ĉe BACOB kaj jaran dividendon (parton de la profito). Aĉetprezo de akcio egalis proksimume al monata salajro, ne ege granda sumo, per kiu oni iĝis kunposedanto de banko kiu liveras utilajn servojn al la propra socia klaso. Repago de akcio teorie eblis, sed apenaŭ okazis, ĉar kutime ĝi restis en la familio. Jure ĝi estis akcio, sed reale ĝi estis kvazaŭ dumviva membrokarto de asocio.\n\nEn 1997 BACOB , laborista banko, aĉetis la belgajn filiojn de Paribas , banko de la franca grandkapitalo. Sekvis aliaj strangaj transakcioj, nun konsiderataj malsaĝaj, sed en tiu epoko, kiam ĉiuj bankoj klopodis aĉeti aliajn bankojn, tute normalaj – la kontrolantaj instancoj silentis. En 2001 BACOB iĝis parto de la franc-belga grupo Dexia , kiu kolapsis en 2008-2011.\n\nPor savi Dexia , en 2008 estis altruditaj al klientoj ARCO -akcioj kiel tute sekura investo, eĉ garantiataj de la ŝtato. Evidentiĝis, ke tio ne estis sekura investo kaj la ŝtata garantio estis promesita de kelkaj politikistoj, sed neniam realiĝis. Restas 800 000 belgoj kun senvaloraj akcioj. Lasta novaĵo pri (sensukcesa) jura proceduro estas el 2021.\n\nSame kiel Asteriks kaj Obeliks antaŭ du jarmiloj kun siaj samvilaĝanoj en fora Gaŭlio rezistis al la romianoj, komence de la nuna jarmilo en la belga urbo Gento kelkaj fieraj bankistoj rezistis al la tutmonda freneziĝinta bankaro.\n\nIlia banko nomiĝas Volksdepositokas (mallongigite VDK, popola deponkaso). Kiel BACOB ĝi ekestis el la kristana movado, sed pro iu nun forgesita kialo ĝi restis sendependa, kaj neniam estis BACOB -filioj en Gento kaj ĉirkaŭaĵo. Ĝi ne estis trafita de la bankokrizo de 2008, kaj ĝi nun iom post iom pligrandigas sian reton en la provincoj Orient- kaj Okcident-Flandrio, dum aliaj bankoj grandskale fermas filiojn. En 2020 ĝi transprenis la klientojn de NewB .\n\nVDK nomas sin mem etika, sed por la klientoj plej gravas, ke ĝi pruvas, ke eblas esti bonfarta banko estante proksima kaj negranda.\n\nPro la multaj postuloj de la klientoj kaj de la kontrolinstancoj, necesas ke banko estu sufiĉe granda por povi financi sian infrastrukturon. NewB pruvis, ke ne plu eblas fondi bankon kolektante kapitalon ĉe la publiko. Aliflanke banko ne iĝu tro granda kaj limigu sin al unu lando aŭ regiono. Bankestro en Nederlando ne povas scii kion faras oficisto en Barcelono.\n\nAnkaŭ etika banko devas proponi ĉiujn kutimajn bankservojn. Triodos en Belgio ne estas sukceso, ĉar por kelkaj servoj familioj bezonas „grandan” bankon, kiu neeviteble iĝas la ĉefa banko.\n\nNur malmultaj klientoj fidas je sloganoj kiel „etika”, „verda” kaj „daŭrema”. Ili deziras bonan bankon.\n\nTamen, etikuloj, verduloj kaj obstinuloj rajtas havi sian propran bankon kaj ili estas sufiĉe multnombraj por sukcese krei ĝin, sed unue oni trovu solvon por librotena problemo: kiel kalkuli la valoron de akcio? Por akcioj, kiuj estas kvotataj en borso estas simple: la borskurzo indikas la valoron (nuntempe kutime fantazie altan). Por la bankokategorio pritraktita en ĉi tiu artikolo borso kaj spekulacio estas tabuaj. Baza valoro povas esti la aĉetprezo de la akcio, sed post unu jaro ĝi povas esti pli aŭ malpli; post dek jaroj certe estos konsiderinda diferenco. Sed kiom? Dek librotenistoj donos dek malsamajn nombrojn.\n\nBelga ĵurnalisto verkis jenan konkludon sub artikolo pri alia aspekto de la sama temo: „Ĉe Triodos kaj NewB oni lernis, ke etika kaj daŭrema bankado kaj entreprenado fojfoje konfliktas kun la realo.” (Rik van Cauwelaert, De Tijd , 4 aŭg. 2023)", "author": "Roland ROTSAERT", "categories": ["Aktuale", "FINANCO", "Ekonomio"], "audio_links": null}
{"url": "https://www.monato.be/2023/013412.php?p", "title": "Intrigo de la pasintaj elektoj", "published": "2023-12-01 00:00:00", "content_text": "La elektoj okazintaj en Turkio en majo vekis grandan intereson en la tuta mondo. La unuan fojon en la lastaj 20 jaroj opozicia kandidato proksimiĝis al venko super la ĝis nun populara turka gvidanto Recep Tayyip Erdoğan [reĝep tajip érdoan].\n\nPor la aŭtoro, kiu dum multaj jaroj loĝas en Turkio kaj vidis la tempojn de la regado de Respublikana Popola Partio, kiam la nun reganta partio AKP ankoraŭ ne ekzistis sur la politika areno, estis plej interese rigardi la elektan vetkuradon, dum kiu aperis tre strangaj koalicioj. Tamen por kompreni la strangecon, necesas rememori iom da historio.\n\nLa nuna ĉefa opozicia partio, Respublikana Popola Partio ( Cumhuriyet Halk Partisi – CHP), estas la plej malnova partio en Turkio – ĝin fondis Atatürk en 1919.Ĝi apogis liajn ideojn pri eŭropigo kaj sekularigado de la socio. La partio de tempo al tempo inklinis al ŝtatismo kaj naciismo. Do, dum ĝia regado en Turkio ne ekzistis ŝtata televido en la kurda lingvo, kaj tiu lingvo estis, ĝenerale, sub implicita malpermeso.\n\nLa reganta Partio de Justeco kaj Disvolvado (en la turka lingvo: Adalet ve Kalkınma Partisi – AKP) estas relative nova – ĝi estas fondita antaŭ iom pli ol 20 jaroj. Ĝia tiutempa gvidanto estis juna opoziciulo persekutita pro siaj islamismaj kredoj, pro kiuj li eĉ trafis en malliberejon. La partio oficiale ne refutas la ideojn de Atatürk, tamen ĝi ne penas sekularigi la socion kaj eĉ, male, subtenas religian edukadon. La partio ankaŭ ne kontraŭas membriĝon en Eŭropa Unio, sed ne intencas agi tiudirekte pro politikaj kialoj.\n\nFine de la 1990aj jaroj, sekve de la ekonomia krizo, ĉi tiu partio komencis akiri popularecon, precipe inter la loĝantaro de la provincoj. Kaj kiam estis malpermesite porti hiĝabon en ŝtataj institucioj, tio kaŭzis grandan ondon de malkontento, pro kio gajnis la nova partio, kaj Erdoğan, tiam malmulte konata, iĝis ĉefministro. Kun la helpo de kompetenta teamo de specialistoj li efektivigis ekonomiajn reformojn, kiuj kaŭzis rapidan altiĝon de la malneta enlanda produkto. Do en la fruaj 2000aj jaroj Turkio okupis la unuan lokon en la mondo el la vidpunkto de la ekonomia kreskorapido.\n\nKrome, Erdoğan parte solvis la problemon de la kurda separismo, ebligante la uzadon de la kurda lingvo en televido kaj en publikaj lokoj. Verdire, post la okazaĵoj en Ras Al-Ayn (kurda urbeto en Sirio), tiu problemo denove akriĝis, sed tio estas alia historio. Cetere, en la unuaj elektoj, kurdoj, kiuj havas propran partion, pli ofte subtenis la partion de Erdoğan ol la propran. Ĉar tiam ilia partio BDP (nun HDP) okupis maldekstrajn poziciojn, kio ne plaĉis al granda parto de la kurdoj, precipe al entreprenistoj.\n\nLa tria grava politika forto en Turkio estis Partio de Nacia Movado ( Milliyetçi Hareket Partisi – MHP), rekta kontraŭulo de HDP. Ĝi ne agnoskis la kurdojn kiel apartan etnon, ne opiniis, ke necesas la kurda lingvo en la ŝtataj televidkanaloj. Ĝi ankaŭ kritikis Erdoğan pro „flirtado” kun la kurdaj separistoj. Subtenantoj de MHP eĉ supozis, ke la konduto de Erdoğan povas kaŭzi liberigon de Abdullah Öcalan el malliberejo kaj ke tiu fariĝos ĉefministro. Ni memorigu, ke Öcalan estis la estro de marksisma terorisma organizaĵo Kurdistana Laborista Partio (kurde: Partiya Karkerên Kurdistan – PKK), kiu iam estis fondita kun helpo de Sovetio. La rilaton de MHP kun HDP eblas esprimi per ŝerca diro populara en Turkio: „kiam MHP kaj HDP kreos koalicion” (t.e. temas pri io tute nereala). MHP suspektas, ke HDP estas la modera alo de PKK.\n\nTamen dum la antaŭa elekto-kampanjo MHP aliĝis al koalicio kun AKP, kiun ĝi antaŭe akre kritikis pro ties por-kurda pozicio inkluzive la decidon permesi al la nemortigitaj kaj nekaptitaj aktivuloj de PKK foriri al la teritorio de Iraka Kurdio. Sed la ĉefa intrigo estas, ke dum la nunaj prezidentaj elektoj al ĉi tiu koalicio aliĝis malgranda dekstrema por-kurda islama partio Hür Dava Partisi , kiu havas ligojn kun la libana-palestina Hizbulaho.\n\nParenteze indas mencii alian partion, kiu neniam eniris parlamenton kaj kies politikaj aspiroj estas konsiderataj talibecaj, ĉar ĝi estas la plej islamisma: Saadet partisi .\n\nPlie estas eĉ pli interese: opone al tiu ĉi koalicio nomata Cumhur İttifakı (Popola Alianco) Respublikana Popola Partio kreis sian propran koalicion Millet İttifakı (Nacia Alianco) el ses partioj. Aldone al CHP mem, en ĝin eniris İYİ Parti (iam apartiĝinta disde MHP), Saadet Partisi , DEVA (antaŭe la plej liberala frakcio de AKP), Demokrat Parti (kemalismo, modera naciismo) kaj Gelecek Partisi (liberala dekstro), kiun kreis iama aliancano de Erdoğan, eks-ĉefministro Ahmet Davutoğlu. La kurda HDP penis aliĝi al ili, kaj okazis pluraj intertraktadoj pri la afero, sed la aliaj partioj ne povis atingi interkonsenton kaj, fine, HDP ne eniris la koalicion. Ĝiaj membroj subtenis kandidaton de la opozicia koalicio. Ĝi ankaŭ gajnis lokajn elektojn en pluraj regionoj de Turkio kaj verŝajne gajnos plurajn seĝojn en la parlamento.\n\nPlej surprize, la kandidaton de la koalicio Millet İttifakı , gvidata de la plej laika partio, prezentis al la elektontoj la estro de la plej islamisma partio ( Saadet Partisi ), Temel Karamollaoğlu.\n\nĜenerale, en Turkio estas multaj politikaj partioj: ekzistas eĉ marksismaj komunista partio kaj laborista partio. Malkaŝe ekzistas ankaŭ por-rusia kaj por-ĉinia Vatan Partisi . Tamen en parlamentaj elektoj ĝi neniam ricevis pli ol 0,35 % de la voĉoj ekde sia apero en 2015 kaj konsekvence ĝi neniam havis reprezentantojn en la nacia asembleo, samkiel la komunistoj aŭ „laboristoj”.", "author": "Andrey BOCHKAREV", "categories": ["Aktuale", "TURKIO", "Politiko"], "audio_links": null}
{"url": "https://www.monato.be/2023/013415.php?p", "title": "Polemikaj linioj dividas la maron", "published": "2023-12-01 00:00:00", "content_text": "Artikolo 2 de la greka leĝo 2321/1995 ratifanta la Konvencion de Unuiĝintaj Nacioj pri Marjuro 1 asertas, ke „Grekio konservas la neforigeblan rajton laŭ artikolo 3 de la ratifita Konvencio etendi en ajna momento sian teritorian maron ĝis 12 marmejloj”. La turka parlamento en la sama jaro avertis la najbaran landon, ke tia plivastigo estus konsiderata kiel militkaŭzo (latine: casus belli ).\n\nLa plimulto de la insuloj en Egea Maro apartenas al Grekio, kaj pro tio Turkio ne povas etendi sian regadon trans kelkajn marmejlojn de sia marbordo. La disputoj reakriĝis en 2020, kiam Turkio komencis hidrokarbon-esploradprojektojn proksime de la grekaj insuloj Rodoso kaj Kastelorizo.\n\nSe oni aplikus la principon laŭvorte, Albanio simile perdus grandan parton de sia maro kaj ekskluziva ekonomia zono. En 2009, sub la premo de greka vetoo por la aliĝo de Albanio al NATO (la afero estas publika danke al Wikileaks ), la tiama albana registaro, gvidata de Sali Beriŝa, akceptis interkonsenton, kiun subskribis la ministro pri eksteraj aferoj Lulzim Baŝa kaj lia greka kolegino Dora Bakoyannis. La interkonsento poste estis nuligita de la albana konstitucia kortumo, kiu argumentis, ke marborda lando rajtas je 12-mejla interna kaj teritoria akvaro, kiu ne povas esti cedita al alia lando.\n\nEn 2020 Grekio kaj Albanio anoncis, ke ili taskos la Internacian Kortumon pri la solvado de la disputo. Du jarojn poste, ambaŭ landoj interkonsentis pri la plirapidigo kaj kompletigo de la teknikaj aferoj, por ke kompromiso estu prezentita al la Internacia Kortumo.", "author": "Bardhyl SELIMI", "categories": ["Aktuale", "ALBANIO/GREKIO", "Politiko"], "audio_links": null}
{"url": "https://www.monato.be/2023/013418.php?p", "title": "Irano reduktis la produktadon de riĉigita uranio", "published": "2023-12-01 00:00:00", "content_text": "Laŭ raporto de Internacia Atom-Energia Agentejo (IAEA), kiu havas sidejon en Vieno, en la pasintaj monatoj Irano malpliigis la produktadon de riĉigita uranio. Samtempe Irano blokas interkonsentitajn paŝojn por pli intensa kontrolado de ĝia nuklea programo.\n\nEn la pasinta kvaronjaro la islama respubliko pliigis sian provizon de uranio kun preskaŭ armiltaŭga riĉigiteco je 60 % de nuraj 13,9 kg ĝis 121,6 kg.\n\nLige kun tio duoniĝis la kresko kompare kun la antaŭa kvaronjaro. Laŭ atomfakuloj per 50 kg da riĉigita uranio oni povus produkti atomarmilon, se la materialo estus riĉigita ĝis 90 %.\n\nLaŭ la direktoro de IAEA, Rafael Grossi, Irano ne disponigis aliron al la registroj de la observo-kameraoj, kiuj estis instalitaj en majo. Krome li kritikis, ke Teherano rifuzis vizojn al inspektistoj. Pri la klarigo de problemoj rilate al la pasintaj atomaj aktivaĵoj ne estis atingita progreso.\n\nIrano havas intertempe 23-oble pli da riĉigita uranio ol estis interkonsentite en 2015. La kvanto sumiĝas je 4,74 tunoj. Tio estas multe pli ol la interkonsentita kvanto de 202,8 kg laŭ la atomtraktato de 2015.\n\nLa islama respubliko posedas interalie 435 kg de 20-procenta uranio, 48 kg pli ol en la lasta kvaronjaro de 2022. La kvanto de 60-procenta uranio pliiĝis je 25 kg kaj nun estas 88 kg. Teherano ĉiam emfazas, ke ĝi interesiĝas pri paca nuklea teknologio.\n\nKomence de la jaro IAEA trovis en Irano partiklojn de alte riĉigita uranio. Ĝi havis riĉigitecon de 83,7 %. Tiu valoro estas tre proksima al la 90 %, kiuj estas bezonataj por produkti atomarmilojn. Tiujn spurojn oni malkovris en januaro dum inspektado de instalaĵo por riĉigo de uranio en Fordo.\n\nLa iranaj aŭtoritatoj klarigis al IAEA, ke la ekstrema riĉigo ne estis planita. Grossi indikis, ke Irano disponas pri sufiĉe da riĉigita uranio por produkti atomarmilojn.\n\nEn 2015 Britio, Ĉinio, Francio, Germanio, Rusio kaj Usono subskribis kun Irano atomtraktaton. La subskribantaj landoj deklaris sian pretecon iom post iom nuligi siajn sankciojn kontraŭ Teherano, kondiĉe ke la interkonsento estu observata. Laŭ ĝi la Islama Respubliko povas uzi nuklean energion nur civilcele. Irano konsentis riĉigi uranion ĝis 3,67 %. La traktato intencas malebligi la produktadon de atomarmiloj en la islama respubliko.\n\nSub la antaŭa usona prezidento, Donald Trump, en 2018 Usono tamen unuflanke forlasis la malfacile atingitan interkonsenton, enkondukis severajn sankciojn kaj blokis iranajn bankkontojn. Poste ankaŭ Irano iompostiome retiriĝis el siaj devontigoj lige kun la atomtraktato.\n\nFine de novembro 2021 Irano komencis interparolojn kun Britio, Ĉinio, Francio, Germanio kaj Rusio cele al revivigo de la atomtraktato. Ili malsukcesis.", "author": "Evgeni GEORGIEV", "categories": ["Aktuale", "IAEA", "Politiko"], "audio_links": null}
{"url": "https://www.monato.be/2023/013424.php?p", "title": "Ŝipo de Hundertwasser", "published": "2023-12-01 00:00:00", "content_text": "La ŝipo Regentag (pluvtago) staras en Danubo ĉe la urbo Tulln, je 40 km okcidente de Vieno. La ŝipo apartenis al la universala artisto Friedensreich Hundertwasser [frídensrajĥ húndertvasa]. Li laboris ne nur kiel pentristo kaj grafikisto, sed ĉefe kiel arkitekto (vd. MONATO n, 2000/07, p. 12 ).\n\nLiaj lernojaroj pri arkitekturo komenciĝis per marveturado post aĉeto de la transportŝipo San Giuseppe T en 1968 en Palermo (Italio). De 1968 ĝis 1974 li rekonstruigis la ŝipon kaj nomis ĝin Regentag . Hundertwasser loĝis kaj pentris sur ĝi dum dek jaroj.\n\nJam kiel infano Hundertwasser interesiĝis pri ŝipoj. En liaj pentraĵoj oni vidas ŝipojn, bovokulojn kaj kamentubojn.\n\nHundertwasser rimarkis, ke pluvo igas la kolorojn en la naturo brilegi. Li amis la pluvon kaj diris, ke pluvtagoj estas labortagoj. Por li pluvtago estas bona tago. Li diris: „Kiam pluvas, mi estas feliĉa”. Post la rekonstruado la ŝipo Regentag el birda perspektivo aspektis kiel longforma luma guto.\n\nLa aĉetita ŝipo, kiu poste ricevis la nomon Regentag , estis sicilia-tunizia ligna motorŝipo por transportado de salo. Oni konstruis ĝin en la jaro 1910. Ĝia longeco estis 11,9 m, larĝeco 3,85 m, mergiĝo 1,17 m kaj volumeno 12,39 toneloj. Ekde 1968 la ŝipo estis rekonstruata dum sep jaroj, kiuj estis por Hundertwasser unuaj praktikaj arkitekturaj lernojaroj. Ĉe li estis similaj problemoj kaj diskutoj kiel dum la posta domkonstruado. Regentag ŝajne estis la unua realigita arkitektura projekto de Hundertwasser.\n\nLa artisto plilongigis la ŝipon de 11,9 m al 16,6 m, plivastigis la karenon al 4,5 m de larĝeco kaj al 4,65 m de alteco. Li starigis du mastojn, nove restrukturis la pruon kaj pobon kaj figurigis la supraĵon kreive kaj nesimetrie.\n\nPor elprovi la martaŭgecon de la ŝipo Hundertwasser entreprenis rondveturon en Mediteraneo. Post la sukcesa testo Regentag veturis senprobleme dum 18 monatoj de 1975 ĝis 1976 sub la estrado de kapitano Horst Wächter de Venecio tra Malto, Ĝibraltaro, Karibio, Panamo, Galapagoj kaj Tahitio al Nov-Zelando.\n\nDum tiuj marveturoj ankaŭ Hundertwasser estis kapitano surŝipe. Li ricevis licencon de ŝipestro nur kelkajn monatojn post la aĉeto de Regentag en Palermo.\n\nEn 1995 la ŝipo dronis. Post la savo oni renovigis ĝin de 1999 ĝis 2000 en Opua ĉe Bay of Islands en la nordo de Nov-Zelando. Ĝi ricevis kovraĵon el cemento. Krome la linio, kie la akva surfaco tuŝas la ŝipon, estis tegita per kaheloj.\n\nLa 19an de februaro 2000 Hundertwasser mortis kaj estis enterigita en sia propra terposedaĵo en Nov-Zelando. Li eterne ripozas en sia „Ĝardeno de la Feliĉaj Mortintoj” sub tulip-arbo en Kaurinui.\n\nPost lia morto oni transportis Regentag en kontenera ŝipo de Nov-Zelando al Hamburgo kaj poste per kamiono al Tulln en Aŭstrio. Tie la ŝipo estis eksponata en 2004 kadre de la ekspozicio „Hundertwasser: Arto, homo, naturo” en la iama minoritana monaĥejo. En 2015 ĝi fariĝis oficiale protektata monumento.\n\nLa ŝipo Regentag simbolas gravan parton de la vivo de Hundertwasser. Dum dek jaroj li loĝis kaj pentris sur ĝi. La ŝipo estis lia hejmo kaj ĉefa sidejo. Krome ĝi estas rimarkinda naŭtika verko de la artisto, kiu aktivis en multaj kampoj.", "author": "Renate kaj Walter KLAG", "categories": ["Aktuale", "MARVETURADO", "Turismo"], "audio_links": null}
{"url": "https://www.monato.be/2023/013432.php?p", "title": "Perdi la kuraĝon instrui", "published": "2023-12-01 00:00:00", "content_text": "La sinmortigo de juna instruistino en Koreio estigis landskuan emocion, kio rezultigis ĉiunivelan reformadon de leĝoj kaj regularoj por protekti la instruistajn rajtojn.\n\nLa 18an de julio 2023 23-jara instruistino de bazlernejo troviĝis mortinta en senhoma klasĉambro de sia lernejo. Kvankam ŝi postlasis neniun skriban klarigon, oni konkludis, ke ŝi ĉesigis sian propran vivon. Tuj post la incidento vastiĝis la onidiro, ke ŝi ofte suferis pro plendoj de gepatroj de siaj lernantoj.\n\nLaŭ kolegino, la instruistino – kiu ekoficis en 2022 – konfidis al ŝi sian aflikton, ke la laboro estas dekoble pli ŝarĝa en 2023 ol en la unua jaro. Oni suspektas, ke turmentis ŝin precipe la tiel nomata „krajona incidento” okazinta kvin tagojn antaŭ ŝia forpaso, kiam en ŝia klaso lernanto gratvundis per krajono la frunton de alia, kies gepatroj venis al la lernejo kaj riproĉis la instruistinon per humiligaj vortoj. Ankaŭ la gepatroj de la vundinto protestis al ŝi per tekstaj mesaĝoj kaj telefonvokoj por defendi sian infanon. Plej probable ŝi ne povis elteni aferon tro pezan por juna novulo.\n\nFakte la incidento ne estas la unua, kiu daŭrigis la tragedion de instruistoj. Cent instruistoj de publikaj lernejoj mortigis sin dum la lastaj ses jaroj, kaj multaj aliaj forlasis sian postenon pro similaj aferoj.\n\nInstruistoj tra la tuta lando tuj protestis, postulante la restarigon de instruistaj rajtoj. Korea Federacio de Instruistaj Asocioj anoncis: „Ni konsideras tre serioza la nunan situacion, ne nur pro la terura atenco kontraŭ la rajtoj de instruisto, sed pro la kolapso de la tuta sistemo de publika instruado. Ni kontraŭstaros per ĉiuj niaj rimedoj senskrupulajn raportojn pri mistraktado de infanoj kaj senbazajn malicajn plendojn”. La registaro rapide reagis al la akra etoso en instrusferoj. La vicĉefministro kaj ministro pri edukado Lee Ju-ho firme deklaris, ke la incidento estas grava damaĝo al la instrusistemo.\n\nFakuloj kulpigas la regularojn rilatajn al rajtoj de lernantoj. Ili asertas, ke neglektiĝas la rajtoj de instruistoj, dum oni tro emfazas protekti tiujn de lernantoj. Enketoj rezultigis, ke dum la lastaj kvin jaroj pli ol 70 % de la instruistoj spertis malobservadon de instruistaj rajtoj, kaj kvarono bezonis psikiatran atenton.\n\nPlie, la leĝo pri infanbonfarto, kiu malpermesas mistraktadon kontraŭ la mensaj sano kaj disvolviĝo de infanoj, aplikiĝas tro vastasence en la instrukampoj tiel, ke gepatroj misuzas ĝin por raporti aŭ procesi kontraŭ instruistoj. La sekva okazo ekzemplas, kiom grava estas la problemo. Instruisto, kiu donis laŭdan glumarkon al lernanto pro ties bonfaro, estis priraportita de la gepatroj de alia lernanto. Ili insistis, ke ilia infano estas mense vundita, ĉar ĝi ne ricevis laŭdan glumarkon.\n\nPost esplorado la ministrejo pri edukado publikigis tekston por protekti la rajtojn de instruistoj, kiu validas ekde la unua de septembro. Ĝi enhavas instrukciojn pri la maniero gvidi la lernejan vivon de lernantoj.\n\nLaŭ la teksto instruistoj povas admoni gepatrojn al inspektado, konsilado kaj kuracado de lernantoj por forigi ties problemojn. Instruistoj havas la rajton rifuzi kunsidi kun gepatroj, kiam la kunsido ne estas interkonsentita aŭ kiam ĝi okazos post la laborhoroj.\n\nLa teksto diras ankaŭ, ke lernantoj ne uzu poŝtelefonon dum la lecionoj, kaj ke instruistoj rajtas konfiski la aparaton, se lernantoj ne observas la malpermeson. Instruistoj rajtas apartigi disde la aliaj tiujn lernantojn, kiuj malhelpas la instruadon kaj, se la konduto daŭras, venigi ilin al la kuratoroj. Cetere instruistoj rajtas kontroli posedaĵojn de lernantoj kaj postuli, ke ili skribu tekston pri la misfaroj.\n\nLa edukadkomisiono de la nacia asembleo preparas kvar aktojn por apogi la protektadon de instruistaj rajtoj. Inter la plej gravaj aferoj la novaj aktoj instrukcios, ke instruistoj priraportitaj pro mistraktado de infanoj ne tuj maldungiĝu sen pravigeblaj kaŭzoj, kaj ĝusta gvidado de la lerneja vivo de lernantoj estos imuna al tia mistraktado sub la leĝo pri infanbonfarto. Cetere, la lernejestro – ne unuopaj instruistoj – respondecos trakti plendojn, kiuj rilatas al instruaj agoj. Krome, la aktoj konsideros malicajn plendojn malobservado de instruistaj rajtoj.\n\nEn la lastaj kvar tagoj, dum la verkado de ĉi tiu artikolo, okazis sinmortigoj de tri pliaj instruistoj. Oni ne plu aŭdu instruistojn diri „Ni perdis la kuraĝon instrui”.", "author": "CHO Sung Ho", "categories": ["Aktuale", "KOREIO", "Moderna vivo"], "audio_links": null}
{"url": "https://www.monato.be/2023/013433.php?p", "title": "PDF-libro: bela sed ne oportuna", "published": "2023-12-01 00:00:00", "content_text": "Mi estas legema. Mi ĉiam legas, eĉ atendante aŭtobuson aŭ renkontiĝon. Kompare kun antikvaj ĉinoj, kiuj legis librojn faritajn per bambuaj pecoj, mi estas feliĉa pri la malpezaj paperaj libroj.\n\nLa evoluado de scienco kaj tekniko plifaciligas legadon. Poŝtelefonoj, bitlegiloj („legoplatoj” aŭ „poŝlegiloj”) kaj aliaj ciferecaj aparatoj kun malgranda ekrano, kiujn oni povas facile kunporti kaj teni per unu mano, povas enteni pli ol mil librojn! En la reto estas multaj senpagaj aŭ malmultekostaj legaĵoj, kiujn oni povas elŝuti kaj legi per tiuj porteblaj aparatoj.\n\nBedaŭrinde, tamen, multaj homoj longe postiras la teknikon.\n\nRilate bitlibrojn, multaj homoj konsideras antaŭ ĉio nur la formon PDF. Multaj libroj kaj revuoj estas liverataj nur en tiu formo.\n\nLa formo PDF aperis en la jaro 1993, kiam ankoraŭ ne estis aparatoj porteblaj enpoŝe kun malgranda ekrano taŭga por legado.\n\nLibroj aŭ gazetoj en PDF-formo estas tre belaj kaj aspektas kiel veraj paperaj legaĵoj en la komputilo aŭ tabulkomputilo. Sed legi dum longa tempo sidante antaŭ komputilo estas granda turmento al la korpo, speciale al la kolo, kaj tabulkomputilo ne estas tiel oportune kunportebla kiel poŝtelefono. Poŝtelefono kaj bitlegilo estas pli oportunaj por legi iam ajn kaj ie ajn.\n\nApud la papera eldono, UEA aperigas la revuon Esperanto ankaŭ en la formo PDF. Sed mi neniam tralegas ĝin, ĉar tiu formo havas gravan mankon: sur la eta ekrano ne eblas rompi la longajn liniojn kaj rearanĝi la paĝon. Legante librojn en malgranda ekrano, la leganto devas tiri la paĝon dekstren kaj maldekstren, refoje kaj refoje. Kvankam ekzistas programoj, kiuj pretendas rearanĝi la paĝon, ili ofte tamen miksas la alineojn kaj fuŝas la paĝon.\n\nHodiaŭ jam aperis kelkaj formoj de cifereca legaĵo, kiuj estas oportunaj por legado per malgranda ekrano. La plej simpla formo estas „TXT”. Tio estas simpla teksto, sen formuloj, sen bildoj kaj tabeloj, sed ĝi estas rekte legebla per ĉiuj komputiloj, poŝtelefonoj kaj legiloj. Dissendante novelon, romanon, poemaron aŭ lernolibron, oni povas elekti tiun formon, por ke la verko atingu plej multajn legantojn.\n\nSe vi dissendas gazeton kun fotoj, aŭ lernolibron kun tabeloj, eĉ sonoj, vi povas elekti la formon EPUB. EPUB estas nefermita normo: ĉiu povas fari librojn en tiu formo per senpagaj programoj. EPUB-libro estas legebla per komputilo, tabulkomputilo, poŝtelefono aŭ librolegilo. (Ankaŭ Kindlo – Kindle de Amazon – nun akceptas EPUB-libron: se oni alŝutas la libron en ĝusta maniero, ĝi konvertiĝas aŭtomate.)\n\nKun EPUB kaj TXT la paĝo aŭtomate rekompostiĝas laŭ la grandeco de la ekrano, do oni vidas la tutan frazon samtempe. Krome, eblas ankaŭ aŭtomate konverti de tiuj du formoj al multaj aliaj formoj, ekzemple MOBI, DOC, DOCX, RTF, AZW, CHM, PDF ktp. Fakte eblas konverti inter ĉiuj menciitaj formoj, escepte de PDF.\n\nHodiaŭ, laŭ mia scio, el la famaj esperantaj gazetoj, nur MONATO kaj La Ondo de Esperanto havas version EPUB.\n\nPDF bone funkcias sur komputila ekrano, sed ĝi estas maloportuna sur la malgrandaj ekranoj de aktualaj modernaj aparatoj. Farante bitlibrojn aŭ gazetojn, oni konsideru unue la legeblecon super la aspekta beleco.", "author": "LIU Xiaozhe (Solis)", "categories": ["Aktuale", "BITLIBROJ", "Komputado"], "audio_links": null}
{"url": "https://www.monato.be/2023/013437.php?p", "title": "Ĉu ankaŭ Niĝerio spertos puĉon?", "published": "2023-12-01 00:00:00", "content_text": "Depost aŭgusto 2020, kiam la militistaro akiris la povon en Malio, ses aliaj landoj, plejparte en Okcident-Afriko, sekvis jam la ekzemplon. Temas pri Ĉado (aprilo 2021), Ekvatora Gvineo (septembro 2021), Sudano (oktobro 2021), Burkino (januaro 2022), Niĝero (julio 2023) kaj Gabono (aŭgusto 2023). La sukcesaj militistaj puĉoj en kelkaj landoj ŝajnis instigi la militistojn en la aliaj landoj provi puĉon. La ĉefa celo de ĉi tiu mallonga eseo ne estas plene klarigi la kialojn de la puĉo en ĉiu lando, sed respondi la demandon en la titolo de la eseo. Kaj la respondo estas emfaze: ne !\n\nEn kelkaj el la supre menciitaj landoj, la prezidantoj regis jam dum jardekoj, kaj kiam ili mortas aŭ fariĝas tro maljunaj por regi, iliaj filoj heredas la postenon 1 . En kelkaj el tiuj landoj, la civitanoj vivas en ekstrema malriĉeco.\n\nLa nunaj ekonomiaj kaj politikaj situacioj igas puĉon ebla ankaŭ en Niĝerio, kiu nuntempe spertas senbridan inflacion. La nova registaro forigis subvencion je brulaĵoj tuj post transpreno de la antaŭa registaro. La elekta venko de la nuna prezidanto estas ankoraŭ kontestata de la opoziciaj partioj. Krome la homoj emas protesti pro altaj prezoj de varoj. Sed neniu eksplicite petas puĉon, ĉar ĉiuj scias, ke Niĝerio demokrate maturiĝis.\n\nLaŭdinda pro la ĉesigo en Niĝerio de la milita regado kaj malstabileco estas Olusegun Obasanjo, kiu antaŭe regis la landon, unue kiel militista kaj poste kiel demokratie elektita prezidanto.\n\nEn la libro Making Africa Work (Ni funkciigu Afrikon), eldonita en 2017, Obasanjo kunhavigas siajn spertojn. Laŭ li ne gravas la ŝajne justaj kialoj de puĉo. Militista regado ne nur ĉiam havas malfavorajn efikojn sur demokratio, regado kaj unueco, sed ankaŭ malstabiligas la militistaron mem, ĉar ĝi subfosas la disciplinon, bonan ordon kaj militistan konduton.\n\nObasanjo substrekas ankaŭ la fakton, ke malpermesi puĉojn per la konstitucio ne estas la plej efika solvo. Necesas ankaŭ bremsi la korupton en la armeo. „Puĉo estas perfido puninda per morto, nur se ĝi malsukcesas, sed ĝi portas la komplotanton en la ŝtatdomon, se ĝi sukcesas.” notas Obasanjo en la libro.\n\nLi priskribas la niĝerian situacion inter 1966 kaj 1999: „Suboficiro prenas pafilon, kaj rigardas sian politikan estron kaj altrangajn oficistojn tra ĝia celilo, forpuŝas ilin kaj poste metas sin en la Ŝtatdomon. Li tuj iĝas supera kaj pli altranga ol ĉiuj politikaj kaj armeaj oficiroj.”\n\nDo, kiam Obasanjo revenis al la ŝtatdomo kiel demokratie elektita prezidanto, li lerte igis, ke altrangaj armeaj oficiroj deve emeritiĝu.\n\n„Alpreninte la oficon kiel prezidanto, mi decidis ĉesigi ĉi tiujn senĉesajn militistajn puĉojn. Mi petis de la militistaro prezenti la liston de ĉiuj oficiroj, kiuj aŭ partoprenis en puĉoj en la pasinteco, aŭ profitis de la dividendoj de puĉo, estante nomumitaj al politika ofico kiel guberniestroj aŭ ministroj” Obasanjo rakontas en la libro.\n\nNe sciante la celon de la peto, la militistaro fidele kompilis kaj kunhavigis la liston al li, ĉefkomandanto kaj estro de ĉiuj branĉoj de militistaro laŭ la landa konstitucio. Iun vendredon 93 oficiroj ricevis seshoran avizon de emeritigo, kaj la ordonon ne pasigi tiun nokton en uniformo aŭ en kazerno.\n\n„De mia pozicio kaj fono kiel batalprovita kaj militvenka generalo, mi sciis, ke oficiro sen uniformo kaj for de kazerno estas kiel fiŝo for de akvo.”\n\nTamen, la deva emeritiĝo de tiuj 93 oficiroj ne malhelpis ilin eniri politikon, ĉar kelkaj el ili poste sukcese iĝis demokratie elektitaj guberniestroj. „Aliaj estis nomumitaj ministroj kaj ambasadoroj”, Obasanjo notas en la libro. La plano estis: ne puni ilin dumvive, sed ekskludi ilin de iliaj pozicioj en la armeo, kie ili povis esti danĝeraj.\n\nEstas rimarkinde, ke depost la sendependiĝo en 1960 ĝis 1999, la plej longa periodo de demokratia regado estis ses jaroj – ĝuste la unuaj ses jaroj post la sendependiĝo.\n\nDepost 1999 ne okazis puĉoj en Niĝerio: tio atestas pri la efikeco de la agado de Obasanjo kontraŭ la malstabiliga influo de la militistoj sur la politikan vivon de Niĝerio.", "author": "Gabriel OLUBUNMI ÒSHó-DAVIES", "categories": ["Aktuale", "AFRIKO", "Politiko"], "audio_links": null}
{"url": "https://www.monato.be/2023/013443.php?p", "title": "Al kiu Dio preĝas Kiril?", "published": "2023-12-01 00:00:00", "content_text": "Pli ĝuste dirite: al kia Dio? Kiel eblas, ke en la 21a jarcento Kiril, la gvidanto de respektinda kristana konfesio, la rus-ortodoksa, pravigas la senhontan invadon de Rusio en Ukrainion? Ĉu hazarde li ne aŭskultas tiun Evangelion, kiun li mem legas kaj eksplikas dum ĉiu meso?\n\nJen demandoj, kiujn faras al si mem simpla laiko, alkutimiĝinta de jaroj helpi surtabligi manĝaĵojn por bezonuloj kaj regule preĝi por paco kun gefratoj el la plej malsamaj religioj kaj konfesioj, ankaŭ el la rusa ortodoksa eklezio.\n\nIndulgu min, se vi povas; same kiel faris mia antaŭulo, pastoro Berveling, mi provas montri en nia rubriko la riĉon, kiu fontas el la spirita vivo de diversaj konfesioj kaj religioj, kaj – kial ne? – eĉ de nekredantoj. Ĉiuj senescepte serĉas kaj bonon kaj pacon. Tial vere estas ŝoko, almenaŭ por mi, trovi, ke supozeble seriozaj homoj, homoj taskitaj gvidi la spiritan vivon de tuta eklezio, tiel ne agas.\n\nPolitikistoj ne levas al Dio hostion, ne petas la Dian benon sur panon kaj vinon. Ili mensogu aŭ estu honestaj; por ili ne estas ia devigo. Sed religia gvidanto ja devas esti honesta.\n\nTia apogo de kristanismo al militoj estis iel pravigebla en la pasinteco, en la tempo de imperioj, kiam ankoraŭ ne estis bone enkapigita tio, kion la evangelioj instruas. Ne nun, post la hororoj de du mondmilitoj. Ne en la nuntempo, kiam niaj armiloj kapablas ekstermi popolojn, detrui la planedon.\n\nĈu ne sufiĉas, ke pro malsato suferu miloj da homoj? Ĉu ne sufiĉas poluado, senarbarigo, malsanoj, troa ekspluatado de resursoj? Ĉu oni aldonu detruadon de lando, nome de ia religia pravigo? Ĉu hazarde oni pretendas ridindigi, misfamigi kaj altiri malamon sur Tiun, kiu predikis amon kaj pacon?\n\nŜajne io misiras ĉe eklezio tiel gvidata. Antaŭ nelonge, laŭ ĵurnala raporto, popoj (rusaj ortodoksaj pastroj) benis statuegon je Stalino. Nun la patriarko elpelas el la pastra ofico sian iaman sekretarion, pro tio ke tiu protestas kontraŭ la invado. Ĉu hazarde li kredas, ke Rusio estas lando speciale benata kaj taskita konkeri siajn najbarojn?\n\nKrom tio, ke temas pri milito, kiun oni ne rajtas tiel nomi pro risko de enkarcerigo, kelkaj el la argumentoj distrumpetataj por pravigi la militon estas simple absurdaj. Kolego, provante pravigi la invadon, iam diris al mi: „Ĉu vi scias, ke tiuj teritorioj iam apartenis al Rusio?”. Mi respondis nur: „Ĉu vi konsentus pri invado fare de Hispanio pro tio, ke nia lando iam en la pasinteco apartenis al ĝi?” Kompreneble ne estis respondo ... Al mi tio sufiĉas, juĝista moŝto, dirus iu ajn.\n\nApostolo Petro amare ploris, kiam li trifoje malagnoskis la Sinjoron. Kiom da novaj Petroj devos iam, estonte, verŝi larmojn?", "author": "Alberto GARCíA FUMERO", "categories": ["Aktuale", "OPINIO", "Devigo"], "audio_links": null}
{"url": "https://www.monato.be/2023/013445.php?p", "title": "Muzeoj de Ukrainio en la milito (2014–2023)", "published": "2023-12-01 00:00:00", "content_text": "La problemo de defendo de la muzeaj kolektoj en Ukrainio aperis en la jaro 2014, kiam Rusio kontraŭleĝe aneksis parton de la ukrainia teritorio: la duoninsulon Krimeo (formale) kaj la regionon Donbaso (fakte). Ĝi fariĝis pli akra post la 24a de februaro 2022, kiam komenciĝis la plenskala milito kaj kiam la rusia armeo invadis Ukrainion. La tiama vic-ministrino pri kulturo kaj informado en Ukrainio, Katerina Ĉujeva, ekde la unuaj tagoj de la milito substrekis la danĝeron por ĉio: paleolitikaj memoraĵoj kaj nuntempaj artobjektoj, muzeaj ekspoziciaĵoj kaj diversaj konstruaĵoj. Ŝi atentigis pri ebla prirabo kaj forpreno de la muzeaj kolektoj al Rusio.\n\nLaŭ oficiala informo antaŭ la milito funkciis pli ol 500 muzeoj kaj 65 historiaj-kulturaj rezervejoj. Al la Monda Heredaĵo de Unesko apartenas 7 ukrainiaj memorobjektoj. Komence de 2023 en Ukrainio oni nombris jam 242 detruitajn kulturajn objektojn. Inter ili estas plene detruitaj aŭ difektitaj 35 historiaj kaj arkitekturaj objektoj, 29 memormonumentoj de la 19–21a jarcentoj, 19 konstruaĵoj, muzeoj kaj rezervejoj. Ekzemple en la urbo Ĉernihiv estis pripafita la muzeo kaj domkonstruaĵoj de la ukraina verkisto Miĥajlo Kocjubinskij, la regiona artmuzeo Hrihorij Galagan, la milithistoria muzeo, la muzeo de ukrainaj antikvaĵoj, kiu troviĝas en la memordomo de Tarnavskij de la 19a jarcento. En la kijiva regiono estis detruita loka historia muzeo en la vilaĝo Ivankove, en kiu estis konservita la artkolekto de la popola artpentristino Marija Primaĉenko. La 28an de februaro 2022 en la ducentjaran konstruaĵon de la muzeo trafis rusia kuglego kaj ekbrulis fajro. Riskante siajn vivojn, lokaj loĝantoj kaj muzeaj dungitoj savis parton de la kolekto (10 bildojn el pli ol 20), broditajn tukojn de la metiistino Hanna Veres, fotoalbumojn, mastrumaĵojn, kiuj estis en la ekspozicio. Ĉio, kion ili ne sukcesis elpreni, plene forbrulis.\n\nEn la urbo Buĉa, kie la invadantoj detruis multajn domojn, prirabis kaj mortigis centojn da civiluloj, estis difektita la arkivo de la ukraina politikisto Vjaĉeslav Ĉornovil, iama membro de la Ukraina Helsinka Unio (homrajta organizaĵo, kiu defendis viktimojn de politikaj subpremoj en Sovetio). Li estis popola deputito kaj en 1999 kandidatiĝis por la posteno de prezidento de Ukrainio, sed post aŭto-akcidento li ne pluvivis.\n\nLa situacio estas precipe kompleksa en la urboj, kiujn portempe okupis la „raŝistoj” 1 . Ekzemple en la urbo Sankta Marija multaj muzeoj estis prirabitaj kaj iliaj konstruaĵoj nun iĝis ruinoj. Rusiaj bomboj detruis la Ŝtatan Artmuzeon de Mariupol, situantan en konstruaĵo de la komenco de la 20a jarcento. En 2010 tie estis malfermita artmuzeo kun verkoj de la grekdevena pejzaĝisto Arĥip Kuinĝi, kiu loĝis en la urbo fine de la 19a kaj komence de la 20a jarcento. La posedaĵoj de la muzeo inkludis pentraĵojn, dekoracian kaj aplikatan arton, grafikon kaj skulptaĵojn. Krome la okupantoj forprenis pli ol 2000 unikajn ekspoziciaĵojn de la mariupolaj muzeoj. Inter ili estas pentraĵoj de la mondfamaj artistoj Ivan Ajvazovsjkij, Arĥip Kuinĝi, Mikola Dubrovsjkij, Mikola Hluŝĉenko, Tetjana Jablonsjka, unika kolekto de medalionarto.\n\nLa konstruaĵoj de la Muzeo de Loka Historio en la urbo Oĥtirka (regiono Sumi), la Nacia Muzeo de Hrihorij Skovoroda (ĥarkiva regiono), la Ĥarkiva Artmuzeo kaj la Melitopola Muzeo de Loka Historio (Zaporiĵĵa regiono) estis detruitaj, iliaj ekspoziciaĵoj estis difektitaj aŭ prirabitaj.\n\nLa 10an de oktobro 2022 pluraj kulturaj kaj edukaj institucioj estis damaĝitaj en la historia centro de la ĉefurbo Kijivo rezulte de rusia bombardado. Plejparte ĉi tiuj estas arkitekturaj monumentoj de la 19a kaj frua 20a jarcentoj: la Domo de Instruistoj, la Nacia Muzeo de Arto Bohdan kaj Varvara Ĥanenkoj, la Muzeo de Taras Ŝevĉenko, la konstruaĵoj kaj la biblioteko de la Kijiva Nacia Universitato Taras Ŝevĉenko, Kijiva Arta Galerio, Muzeo pri Naturhistorio kaj Muzeo de Kijivo, apartamentaj muzeoj de la eminentaj verkistoj Pavlo Tiĉina kaj Mikola Baĵan, la Nacia Filharmonio de Ukrainio kaj la Ukraina Domo. La nomitaj muzeoj havas tre valorajn kolektojn. Ekzemple, en la Nacia Muzeo de Arto estas granda kolekto, kiu prezentas signifajn artaĵojn de Eŭropo, Azio kaj la Antikva Mondo. Ĝi estas fondita en 1919 en du konstruaĵoj de la 19a jarcento. Kiel rezulto de la eksplodo estis detruitaj la tegmentoj kaj la fenestroj en ambaŭ domoj, la konstruaĵoj de aliaj muzeoj estis difektitaj. En la konstruaĵoj de la universitato, fenestroj kaj pordoj estis krevigitaj, parto de la klasĉambroj kaj la katedroj (la ĉambroj por instruistoj laŭ fakoj, inter ili la katedro pri rusa lingvistiko) estis detruitaj.\n\nEn februaro 2022 multaj muzeoj en Ukrainio fermis siajn pordojn. La direktoro de la Odesa Arta Muzeo, Oleksandra Kovalĉuk, diris, ke granda teamo de esploristoj, gvidistoj, projektestroj kutimis labori en la muzeo, sed nun ilia nombro multe malpliiĝis. Iuj iris al okcident-eŭropaj landoj por trejnado aŭ provizore estis dungitaj. Kiam la milito eksplodis, la ĉefa ekspozicio estis forigita por konservi valorajn ekspoziciaĵojn.\n\nEstas bone, ke granda parto de la ukrainaj muzeoj sukcesis porti la plej valorajn kolektojn al sekuraj lokoj. Precipe, la oficistoj de la en Ukrainio unua Muzeo de Volinia ikono, kiu reprezentas la unikan regionan lernejon de volinia ikonpentrado (malfermita en 1993 en Lucjk, Okcidenta Ukrainio), faris ĉion eblan por konservi sian kolekton. La kolekto de la muzeo inkludas pli ol 1500 monumentojn de sankta arto, inter ili pli ol 600 ikonojn de la 16a ĝis la 19a jarcentoj, metalaĵojn (ikonoroboj, preĝejaj iloj, ikonetoj), dekoraciajn ĉizaĵojn („reĝaj pordegoj”, ikonŝrankoj ktp) kaj skulptaĵojn. En aparta halo de la muzeo dediĉita al la Mirakla Ikono de la Dipatrino de Ĥolmo (la plej malnova ligna ikono de la 11a jarcento) kopio de ĝi estas nun elmontrata. Ĉi tiu ikono estas respektata de ortodoksuloj kaj katolikoj, precipe de ukrainoj el la regiono Ĥolm, tial ĉi tie okazas ne nur ekskursoj, sed ankaŭ diservoj (la honora tago de la Virgulino de Ĥolmo – la naskiĝfesto de la Dipatrino, la 21a de septembro). Plej multajn el la ekspoziciaĵoj de tiu muzeo dum la milito oni konservas en stokejo. Same estas en alia unika muzeo pri la historio de la „Lucjka Frataro” (17a–21a jc.). Ĝi estis malfermita en 2011 en la iama „frata monaĥejo” en la urbo Lucjk. „Lucjka Frataro” estis nacia kaj religia organizaĵo de la urbanoj, fondita en 1617. La raraĵoj de la muzeo estas: malnovaj presaĵoj de la 17a–19a jc., dokumentoj pri financa agado, la metrikaj libroj de la preĝejo Ĥrestovozdviĵensjka k.a. Malgraŭ la milita tempo, ambaŭ muzeoj okazigas ekspoziciojn de siaj fondusoj.\n\nLaŭ decido de internaciaj organizaĵoj estas kreita speciala centro: Iniciato de Urĝa Savo de Heredaĵo ( Heritage Emergency Response Initiative – HERI). Ĝi helpas al ĉiuj muzeoj, kiuj ne havis tempon kaj monon por preni siajn kolektojn por konservado. La Nacia Muzeo de la Revolucio de Digno, kiu estas kreita en novembro 2015 en Kijivo por eternigi la memoron pri la herooj de EŭroMajdano, ellaboris „instrukciojn pri rapida respondo por muzeoj en la zono de militaj operacoj, armilaj konfliktoj, terorismaj atakoj kaj en aliaj krizaj situacioj”. Krome, funkcias Muzea Kriza Centro en Ukrainio, fondita laŭ iniciato de Olha Honĉar, direktorino de la muzeo „Teritorio de Teroro” en Lviv. La centro helpas al malgrandaj institucioj kaj iliaj dungitoj, kiuj ne havas proprajn rimedojn por evakuado. Prioritato estas donata al muzeoj de urbetoj kaj vilaĝoj en la oriento kaj sudo de Ukrainio.\n\nMalgraŭ la milita tempo, muzeaj oficistoj tamen strebas organizi ekspoziciojn kaj inviti vizitantojn. Precipe, en la Muzeo pri Moderna Ukraina Arto de Korsakoj en la urbo Lucjk (ĝi estas unu el la plej ampleksaj artgalerioj en la lando), la 24an de aŭgusto 2023, en la Tago de Sendependeco de Ukrainio, malfermiĝis la plej fundamenta arta projekto de la jaro 2023 „Kosmogonio de Sencoj”. Ĝi estas parto de la moderna arta projekto „Kosmogonio”, kiu daŭras ekde novembro 2022 kaj enhavas la kreadon fare de la artisto Petro Antip de la plej granda pentraĵo en la mondo (proksimume 2000 kvadrataj metroj). Pli ol 500 artobjektoj de 300 artistoj el multaj regionoj de Ukrainio estas elektitaj por partopreni en la projekto „Kosmogonio de Sencoj”. La gajnintoj havis la okazon prezenti siajn verkojn en la ekspozicio, interparoli kun Petro Antip – Honora Artisto de Ukrainio, naskita en la nuntempe okupata urbo Horlivka en la donecka regiono, kaj kun partoprenantoj en la aranĝo. Ĉi tiu ekspozicio, same kiel la tuta projekto, estas la rezulto de pripenso pri la hodiaŭaj eventoj, manifestiĝo de la kreiva unueco de ukrainaj artistoj, ilia arta forto, serĉado de novaj kosmogoniaj signifoj celantaj konservi nian planedon Tero en la tempo de tutmondaj katastrofoj.\n\nLa muzeoj de Ukrainio entute estas do en tre malfacila situacio dum la milito. Fakuloj opinias, ke la agoj de la okupantoj, celantaj detrui kaj prirabi ukrainajn muzeojn, estas parto de strategio por detrui la ukrainan kulturan identecon. Hodiaŭ, internacia sperto pri konservado de muzeaj valoroj estas grava por nia lando. Estas bezonata adekvata reago de la internaciaj organizaĵoj al la agoj de la raŝistoj. Tio helpos transdoni al la venontaj generacioj la kulturan trezoron de Ukrainio, kiu estas tre valora por la tuta monda kulturo.", "author": "Світлана Гаврилюк kaj Ніна Данилюк", "categories": ["Aktuale", "KULTURO KAJ MILITO", "Arto"], "audio_links": null}
