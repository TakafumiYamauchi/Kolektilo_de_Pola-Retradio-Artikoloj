{"url": "https://www.monato.be/2021/012650.php?p", "title": "Vizito al la historia urbo Cork", "published": "2021-01-01 00:00:00", "content_text": "Cork [kork] estas la trie plej granda urbo en la Verda Insulo, sed kompare kun urboj en aliaj landoj ĝi estas relative malgranda (2019: 210 000 loĝantoj).\n\nTamen la urbo estas vere vidinda kaj interesa. Ties ĉirkaŭaĵo estas tre bela. La urbo situas ĉe la rivero Lee (irlande: An Laoi ), sud-okcidente, proksime al Atlantiko. La urban aspekton formas granda nombro da sveltaj preĝejaj turpintoj. Cork estis fondita en la 6a jarcento, kaj ĝia historio estas admirinda.\n\nAntaŭ tridek jaroj la urbo aspektis kiel tipe malnova provinca loko, netuŝita de la influoj de la moderna vivo. Ĉi-foje, dum taksi-veturado de la stacidomo al nia hoteleto, mi demandis la ŝoforon (kurioze la solan personon, kiun mi renkontis dum nia tritaga vizito, kiu havis lokan prononcmanieron), ĉu la urbo multe ŝanĝiĝis. „Ne multe”, li respondis. Kaj fakte ŝajnis, ke li tute pravas.\n\nPoste ni konstatis, ke iasence Cork intertempe ege internaciiĝis. La dungitaro en nia hotelo devenas de Pollando kaj Brazilo, kaj multaj homoj sur la stratoj evidente havas eksterlandan originon. Tio donas al la tradicia urbo pli ekzotan etoson.\n\nKvankam ĉe la ĉefa komerca Strato de Sankta Patriko estas elegantaj magazenoj, restoracioj kaj hoteloj similaj al tiuj, kiujn ni vidas en la tuta Eŭropo, la ĝenerala aspekto de la urbo estas alloge malmoderna kaj tradicie irlanda. En la mallarĝaj flankstratoj tamen videblas speco de etaj vendejoj, kiuj estas tipaj por vilaĝoj kaj kiuj hodiaŭ preskaŭ tute malaperis en alilandaj grandaj urboj. Similajn malgrandajn butikojn ni apenaŭ sukcesas trovi en Francio aŭ en Anglio.\n\nEĉ pli malnova, sed unike impona estas la Angla Bazaro (angle: English Market ) en la urbocentro. (Ĝi nomiĝas angla pro la fakto, ke estas ankaŭ alia, irlanda , bazaro en Cork.) En la Angla Bazaro oni povas aĉeti ĉiun specon de eksterlandaj kaj lokaj manĝaĵoj kaj trinkaĵoj – altkvalitajn frandaĵojn por kontentigi la plej postulemajn gustojn. Kompreneble, importitaj specialaĵoj ne estas malmultekostaj. Eĉ la brita reĝino estis imponita, kiam ŝi vizitis la bazaron dum ŝtata vizito al Irlando. Ekde 1788 la bazaro ekzistas sur la sama loko, sed la aktualaj konstruaĵoj ekestis meze de la 19a jarcento.\n\nLa urbo ne estas tro vasta, kaj eblas ĝin piede rondiri, sed por ŝpari tempon ni faris ekskurseton per la turisma buso Hop on Hop off (ensaltu, elsaltu!). Ĝi ebligis al ni vidi almenaŭ trafenestre la plej gravajn vidindaĵojn, nome la riverbordon, la urbodomon, la operejon, la universitaton, plurajn preĝejojn, la buterbazaron kaj urban parkon.\n\nEn la dua tago de nia restado ni decidis viziti la insulon Fota (irlande: Fóite ), kiu troviĝas en la estuaro de la rivero Lee, je distanco de nur dudek kvin minutoj trajne de la ĉefa stacidomo. La trajno atingas la insulon sur digvojo ekde la ĉeftero. Granda parto de la insulo konsistas el naturparko, kie la nedanĝeraj bestoj kiel ĝirafoj, lemuroj, maraoj (patagoniaj leporoj) promenas kaj kuras libere, dum la danĝeraj (grandaj felisoj, aproj, simioj ktp) estas konservataj en grandaj enfermaĵoj, kie ili ĝuas sufiĉe vastajn spacojn. Apude troviĝas botanika arboĝardeno, kiu same valoras viziton. Proksime al la naturparko situas luksa hotelo, kiu pli frue estis la domego de la antaŭaj posedantoj de la insulo.\n\nEn la tago de nia vizito, kiu okazis post la somera sezono, ĉiuj lokoj, kie oni povis manĝi kaj trinki, estis fermitaj, kaj ni iom malsatis. Alvenante al la insula fervojstacio, ni maltrafis trajnon al la urbo kaj do devis atendi iom longe. Tamen ni eksciis, ke post kelkaj minutoj estos trajno al Cobh [koov], tre ĉarma urbeto sur najbara insulo en la haveno de Cork. Do ni decidis fari dekminutan veturadon al Cobh kaj tie manĝi en restoracio, kie ni pasigis agrablan vesperon antaŭ ol reveturi al la urbo.\n\nLa urbeto Cobh (antaŭe nomata de la britoj Queenstown) ludis neĉefan sed signifan rolon en la mara historio de la frua 20a jarcento. Ĝia haveno estis la lasta, kiun la ŝipo Titanic en 1912 vizitis antaŭ ol droni en Atlantikon. Ekspozicio pri la ŝipo troviĝas en la antaŭa bilet-oficejo de la ŝiplinio White Star en Cobh.\n\nLa dua mara katastrofo, en kiu Cobh implikiĝis, okazis la 7an de majo 1915. Tiam germana submarŝipo U-20 dronigis per torpedo la britan ŝipon Lusitania . Oni sukcesis savi kaj transporti al Queenstown 761 supervivintojn, kiuj estis loĝigitaj en hospitaloj kaj privataj domoj. La kadavrojn de la plimulto el la 1198 pasaĝeroj oni ne trovis. Post tri tagoj 150 el la mortintoj estis enterigitaj en la tiea Malnova Tombejo. Impona monumento, dediĉita al la viktimoj de Lusitania , staras en la urbocentro de Cobh. La fakto, ke 128 el la pasaĝeroj estis usonanoj, estis unu el la kaŭzoj de la eniro de Usono, kiel aliancano de Britio, en la unuan mondmiliton.", "author": "Garbhan MACAOIDH", "categories": ["Aktuale", "IRLANDO", "Turismo"], "audio_links": null}
{"url": "https://www.monato.be/2021/012748.php?p", "title": "Nova retejo helpos protekti kontraŭ cunamoj", "published": "2021-01-01 00:00:00", "content_text": "La itala scienca instituto Istituto nazionale di geofisica e vulcanologia (Nacia instituto pri geofiziko kaj vulkanologio, INGV) en majo 2020 lanĉis retejon de la propra informa centro pri cunamoj (CAT-INGV) kun la celo havigi al la interesata civitanaro informojn kaj detalajn raportojn pri cunamoriskoj en Mediteraneo.\n\nLa celo de la nova platformo estas sentemigi homojn pri la risko de cunamo en Italio, risko ankoraŭ malmulte konata pro la relative malgranda ofteco de grandaj cunamoj en Mediteraneo. Tamen oni deziras havigi ilojn, kiuj ebligas redukti la sekvojn okaze de cunamo simila al tiuj, kiuj jam pasintece frapis Italion kaj ĉirkaŭaĵon.\n\nCAT-INGV estas unu el la tri ŝlosilaj elementoj de SiAM, la nacia averta sistemo pri sismaj cunamoj, kune kun la fako pri nacia civila protekto (itale Dipartimento di protezione civile , DPC) kaj la Supera Instituto pri Mediprotektado kaj Esplorado (ISPRA). La retejo de CAT-INGV liveras al la publiko multajn sciojn pri cunamoj: kiel ili formiĝas, kiel ili disvastiĝas, kie ili plej probablas, kiel ni povas defendi nin kontraŭ ili, kiuj estas la internaciaj kaj naciaj institucioj, kiuj zorgas pri protektado kaj komunikado de priaj riskoj.\n\nAparta emfazo estas donata al la danĝero pri cunamoj en Mediteraneo, kie CAT-INGV funkcias ekde 2016 kiel oficiala informanto ne nur por Italio, sed ankaŭ por aliaj landoj apud nord-orienta Atlantiko, Mediteraneo kaj kunligitaj maroj.\n\nCunamoj estas okazaĵoj, kiuj, kvankam maloftaj, povas esti eĉ en italaj maroj tiel detruaj, kiel tiuj, kiuj trafis Indonezion, Ĉilion kaj Japanion en la lastaj dudek jaroj. Oni pensu pri la tertremo/cunamo de Messina kaj Reggio Calabria, kiu la 28an de decembro 1908 kaŭzis ondojn altajn pli ol 11 metrojn, mortigante 100 000 homojn. Malgrandaj cunamoj estas multe pli oftaj, sed povas esti same danĝeraj: mara ondo de kelkaj dekoj da centimetroj povas faligi pordojn, movi aŭtojn kaj treni en la maron homojn plenkreskajn kun fortika figuro.\n\nINGV publikigis ankaŭ datumbazon pri cunamo-observadoj en Italio. Ĝi estas platformo, kiu ebligas ekzameni kaj analizi sur mapo ĉiujn informojn pri la 300 haveblaj observadoj rilate al la 72 cunamoj ĝis nun konataj en Italio. Cetere, en la revuo NHESS ( Natural Hazards and Earth System Sciences ), aperis la unua grandskala sistema studo pri taksado de la percepto de cunamorisko fare de la loĝantaro en suda Italio.", "author": "Cristina CASELLA", "categories": ["Aktuale", "GEOLOGIO", "Scienco"], "audio_links": null}
{"url": "https://www.monato.be/2021/012750.php?p", "title": "Insido", "published": "2021-01-01 00:00:00", "content_text": "Marina estis feliĉa. En septembro ŝi komencos studi farmacion en la ĉefurbo.\n\n– Vi jam estas studentino – diris Dara, ŝia patrino, - sed en la ĉefurbo vi devas lui loĝejon. Tie loĝas Klara, la filino de mia kolegino Mira. Mi petos ŝin, ke vi loĝu en ŝia hejmo. Kompreneble ni lupagos. Klara kaj ŝia edzo estas juna simpatia familio. Ili havas grandan loĝejon.\n\nDara kaj Marina veturis al la ĉefurbo, iris al la domo de Klara, kiu ekĝojis, kiam ŝi vidis ilin. Klara invitis ilin en la loĝejon, luksan apartamenton, mode meblitan. En la vasta ĉambro estis kafotablo, foteloj, bretaro, sur kiu videblis memoraĵoj el diversaj ekzotikaj landoj kaj urboj. Sur la muroj pendis abstraktaj pentraĵoj.\n\n– Onjo Dara, bonan venon – diris Klara. – Delonge mi ne vidis vin.\n\n– Via patrino eble telefonis al vi, ke ni venos.\n\n– Jes – diris Klara.\n\n– Marina estos studentino ĉi tie, en la ĉefurbo. Ŝi studos farmacion. Ni volas demandi vin, ĉu eblas, ke ŝi loĝu en via domo. Marina ne konas la ĉefurbon kaj estus bone, se ŝi loĝus ĉe konata familio kiel vi. Tiel mi estos trankvila – diris Dara.\n\n– Kompreneble.\n\nDudekkvinjara Klara havis densan nigran hararon kaj brunajn migdalformajn okulojn.\n\n– Nia loĝejo estas granda. Ni estas duope, Peter, mia edzo, kaj mi – emfazis Klara.\n\n– Ni lupagos – diris Dara.\n\n– Ne temas pri tio, onjo Dara. Peter kaj mi laboras. Ni ne bezonas monon.\n\n– Almenaŭ ni pagu la kurenton, la hejtadon, la akvouzon.\n\n– Bone, bone – ridetis Klara.\n\nDara forveturis trankvila, ke Marina loĝos ĉe konata familio.\n\nMarina kaj Klara iĝis bonaj amikinoj. Klara zorgis pri Marina kiel pli aĝa fratino. Klara, Peter kaj Marina kune matenmanĝis, vespermanĝis. Klara kaj Marina aĉetumis, sabate kaj dimanĉe ili ekskursis, spektis teatraĵojn, koncertojn. Klara estis bankoficistino kaj konatigis Marina al siaj koleginoj, kiuj ofte gastis ĉe Klara.\n\nEn la familio de Klara kaj Peter Marina tre bone fartis. En la komenco tamen Marina ne rimarkis, sed post iom da tempo ŝajnis al ŝi, ke Peter estas tre afabla al ŝi. Pli aĝa ol Klara, Peter estis alta, svelta kun atleta korpo, blondharara kaj kun okuloj, kiuj havis ĉokoladkoloron. Peter laboris en internacia firmao, ofte veturis eksterlanden, kaj kiam li revenis li portis donacojn al Klara kaj memoraĵojn al Marina.\n\nDe tempo al tempo Peter diris iun komplimenton al Marina, ke ŝi estas bela aŭ ke ŝi havas ĉarmajn okulojn. Marina vere estis bela, kun gracia korpo, kun mola silka hararo kaj marbluaj okuloj, kies rigardo estis milda.\n\nIun tagon, kiam Klara ne estis hejme, Peter subite eniris la ĉambron de Marina. Ŝi deziras demandi, ĉu li bezonas ion, sed Peter proksimiĝis, ĉirkaŭbrakis ŝin kaj komencis flustri:\n\n– Marina, vi estas la plej bela knabino, kiun mi vidis en la mondo. Vi sorĉas min kaj mi forgesas, kiu mi estas.\n\nMarina provis delikate liberigi sin, sed Peter pli forte tenis ŝin. Tiam Marina forpuŝis lin kaj forkuris el la ĉambro. Konfuzita, ofendita, timigita ŝi ekploris. Ŝi ne sciis kion fari. Marina tute ne atendis tion de Peter. Ŝi estimis lin, sed tiu ĉi lia ago estis netolerebla. Marina ne deziris diri al Klara, kio okazis. Tio ege dolorigos kaj vundos ŝin.\n\nPosttagmeze Klara revenis el la laborejo. Kiel ĉiam, ŝi kisis Peter kaj demandis lin, kiel pasis la tago. Ŝi komencis prepari la vespermanĝon.\n\n– Ĉu Marina estas hejme? – demandis Klara.\n\nPeter diris:\n\n– Ŝi koleriĝis kaj eliris.\n\nKlara miris, rigardante lin per larĝe malfermitaj okuloj.\n\n– Koleriĝis? Kial?\n\n– Mi ne deziras maltrankviligi vin – diris Peter, - sed la eta Marina provis tenti min. Hodiaŭ ŝi venis al mi, diris, ke ŝi delonge amas min kaj provis kisi min. Mi diris al ŝi, ke mi estas edzo, mi forpuŝis ŝin. Ŝi koleriĝis kaj eliris.\n\nKlara kiel ŝtonigita rigardis Peter. Ŝi ne deziris kredi, ke tio vere okazis.\n\n– Ĉu? Kiel? – balbutis ŝi.\n\nŜia sango kiel ardega lafo bolis en ŝia kapo. Ŝia vizaĝo pli kaj pli ruĝiĝis.\n\n– Tio estas terura! – diris Klara. – Mi opiniis, ke mi bone konas Marinan. Tiu ĉi fiulino aspektis modesta, silentema, naiva.\n\nPost horo Marina revenis hejmen. Klara demandis ŝin:\n\n– Kie vi estis?\n\n– Kun amikino mi promenis en la parko – respondis Marina.\n\nKlara komencis malrapide paroli.\n\n– Mi neniam supozis, ke vi agos tiel. Vi provis tenti mian edzon. Vi – publikulino!\n\nMarina ekploris. Kiel klarigi al Klara, kio okazis. Klara ne kredus al ŝi. Marina eliris. Ŝi eniris sian ĉambron, rapide ŝi metis siajn vestojn en sakon kaj foriris.", "author": "Julian MODEST", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2021/012759.php?p", "title": "Romano pri la malfacilaj vivopadoj", "published": "2021-01-01 00:00:00", "content_text": "Kial oni ne povas ordigi sian vivon tiel, ke ĝi estu simila al apoteko? Mi starigis tiun ĉi demandon al mi mem, kiam mi tralegis la romanon de Julian Modest Tra la padoj de la vivo . Eva, la ĉefheroino de la romano estas apotekistino. Ĉiun tagon ŝi rigardas la puran kaj bone ordigitan apotekon kaj demandas sin, ĉu eblas, ke ĉio en la vivo estu kiel en apoteko – klara kaj en ordo. Kial oni ne havas tirkestojn, en kiuj estu amo, espero, feliĉo. Tamen, bedaŭrinde, la vivo ne estas apoteko. Kiam ni plenkreskas, ni strebas ordigi nian vivon, sed ne ĉiam ni sukcesas. Ni komprenas, ke ne ĉio en la vivo dependas de ni mem.\n\nEva kuraĝas konfesi sian amon al la viro, kiu plaĉas al ŝi. Jes, amo povas ataki nin subite. Unu el la herooj en la romano diras, ke nenio en la vivo okazas hazarde. Dragomir, la amiko de Eva, ne trinkas alkoholaĵon, sed, veturante per aŭto, li kraŝas kaj mortas. Je la komenco de septembro nenio aludas, ke post la ora aŭtuno venos vintro kaj tristo.\n\n„Sed nun estis septembro kaj mi ŝatis la unuajn septembrajn tagojn, trankvilajn, silentajn, sunajn. En la komenco de septembro ĉio videblas pli klare” – meditas Eva. Ŝi preparas sin por familia vivo, sed subite ŝi iĝas vidvino.\n\nPost la morto de Dragomir malrapide kaj turmente Eva sukcesas venki la doloron, la senesperon. Ŝi konscias, ke se oni amus sin, oni sukcesus transvivi la ĉagrenon, la malfacilaĵojn kaj ekami aliajn homojn. Ja la vivo daŭras plu. Eva iĝas baptopatrino de Viktor, la filo de ŝia kuzino, kaj Eva konscias, ke la plej grava virina devo estas iĝi patrino, doni novan vivon. Ŝi naskas filinon – Lili. La nasko estas doloriga, sed senlime ĝoja.\n\nLa infanoj kreskas, kaj aperas iliaj unuaj senreviĝoj. Lili frue eksentas sian destinon. Ŝi deziras esti baletistino. Lili estas sincera kaj kara, simila al malfermita libro. Sur ŝia infana vizaĝo klare videblas la ĝojoj kaj malĝojoj. Julian Modest delikate aludas, ke la homo devas sekvi siajn revojn. La patro de Eva ne deziras, ke Lili estu baletistino, tamen Eva kaj Lili ekiras la vojon, kiun Lili elektis.\n\nĈiu devas plenumi sian vivodevon. Eva estas patrino, kiu pretas doni ĉion por la feliĉo de sia filino. Ĉiu devas trairi la padojn de la vivo.\n\nTra la padoj de la vivo estas romano, en kiu Julian Modest talente montras la multkoloran nuntempan vivon. Li priskribas heroinon kuraĝan, memstaran, pretan batali kaj venki la malfacilaĵojn; heroinon, kiu trairis longan vojon, sed sukcesis eduki sian filinon kaj realigis ŝiajn revojn.\n\nLegante la romanon, nevole en mi naskiĝis la deziro, ke, kiam mi estis infano, estus bone se mia patrino estus kiel Eva, ĉar mia patrino tre frue forpasis.\n\nJulian Modest estas sorĉisto, kiu alloge rakontas, kiu enrigardas profunden en la homan animon kaj montras al la legantoj la plej subtilajn pensojn kaj emociojn.", "author": "Petar STOJKOV", "categories": ["Aktuale", "Meditoj"], "audio_links": null}
{"url": "https://www.monato.be/2021/012763.php?p", "title": "Novaj energi-etikedoj en EU", "published": "2021-01-01 00:00:00", "content_text": "En 1994 ekaperis sur elektraj aparatoj por hejma uzo vendataj en Eŭropa Unio etikedoj, kiuj montras, kiom da energio la aparatoj konsumas. Jam delonge la origina skalo (A ĝis G) ne plu taŭgis, ĉar la aparatoj iĝis pli ŝparemaj. Por la plej bonaj necesis krei aldonajn kategoriojn A+, A++ kaj A+++ sur la skalo.\n\nPor simpligi la komparon, EU denove enkondukos la skalon A ĝis G. La nunaj kategorioj A en la nova skalo proksimume egalos al kategorio C. La kategorioj A kaj B komence ne aŭ apenaŭ estos uzataj, ĉar ili estas rezervitaj por estontaj ankoraŭ pli ŝparemaj aparatoj. La vendejoj uzos la novajn etikedojn ekde marto 2021 por kelkaj hejmaj iloj (i.a. lavmaŝinoj kaj fridujoj) kaj ekde septembro 2021 por lampoj. La etikedoj estos „lingvo-neŭtralaj”: ne estos teksto sur ili, sed nur ciferoj, simboloj kaj internacie uzataj mallongigoj.", "author": "RR", "categories": ["Aktuale", "Novaĵetoj"], "audio_links": null}
{"url": "https://www.monato.be/2021/012773.php?p", "title": "Kinejoj kaj pandemio", "published": "2021-01-01 00:00:00", "content_text": "Fine de aŭgusto oni malfermis en Dalaso subĉielan kinejon, la trian lastatempe malfermitan en Teksaso, fare de Rooftop Cinema Club . En tia kinejo eblas spekti filmojn ekde la propra aŭtomobilo. Ili estas jam sufiĉe popularaj kaj troviĝas ankaŭ en Losanĝeleso, Nov-Jorko, San-Diego, Hjustono kaj aliaj urboj. Homoj ŝatas spekti popularajn filmojn sur granda ekrano lumigata per modernaj projekciiloj, kun individuaj aŭskultiloj, komfortaj seĝoj kaj, laŭdezire, varmaj kovriloj. Ĉi tiu kinejo proponas ne nur kutiman pufmaizon, sed varian menuon.\n\nLa tradicio subĉiele spekti filmojn el aŭtomobilo aperis en la 30aj jaroj de la pasinta jarcento. La unuan subĉielan kinejon patentigis Richard Hollingshead, kiu en 1932 malfermis kinejon tian sur apuda hejma korto. En la unua kinejo bileto estis vendata kontraŭ 25 cendoj por unu aŭtomobilo, sed ĝi povis kosti unu dolaron, se en la veturilo estis tri pasaĝeroj aŭ pli.\n\nLa kovima pandemio profunde ŝanĝis la merkaton de kinejoj kaj kreis tute novan tipon: flosantajn kinejojn. Septembre en pluraj usonaj urboj (Losanĝeleso, Hjustono, Ĉikago k.a.) eblis spekti filmojn de sur flosantaj boatoj. Temis pri portempaj kinejoj, kiuj havis semajnan programon kaj rolis kiel testo-projektoj. En la flosanta kinejo estis 24 boatoj kun maksimume po 8 sidlokoj.\n\nEstas interese, ke la populareco de tiuj novtipaj kinejoj kreskas, kiam la tradiciaj kinejaj retoj tutmonde fiaskas pro la pandemio. La usona reto AMC anoncis pasintjunie, ke ĝi eble ne supervivos la pandemion, kaj ĝi rekomendis al filmstudioj esplori la eblojn rekte vendi siajn produktojn al spektantoj per Interreto. Tiel eblas klarigi la nunan popularecon kaj promesplenan estontecon de diversaj senperaj elsendserviloj, ekzemple Netflix .", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012778.php?p", "title": "Traduktarifoj: senhonta malaltigo", "published": "2021-01-01 00:00:00", "content_text": "Monato intervjuis Andrej Jakovlev, kiu estas sperta rusa tradukisto kaj unu el la fondintoj de la grupo „Nigra listo kaj reguloj pri bona konduto de tradukagentejoj” 1 . Tiu grupo ligas ĉefe ruslingvajn tradukistojn el la tuta mondo. Ni petis lin rakonti pri sia agado por la rajtoj de la laborantoj de lia sektoro.\n\nMONATO : Kiuj estas la nunaj problemoj de la tradukistoj?\n\nJakovlev: Ekde la kronvirusa pandemio, ekzemple, multaj tradukagentejoj trudas senhonte malaltajn tarifojn al la sendependaj profesiuloj. La manko de sindikatoj kaj de iu merkata reguligo havas rimarkindan efikon sur la enspezoj de la tradukistoj, kiuj estas la plej malforta ĉenero en la sektoro. Krom tio, ĉiam pli kaj pli disvastiĝas la kutimo agi kun ni kvazaŭ ni estus servutuloj aŭ promenantaj senanimaj aparatoj.\n\nLa subpremado de la tarifoj en nia merkato estas granda plago (ne nur en Rusio) kaj kaŭzas konfliktajn situaciojn, ĉar en tiaj cirkonstancoj la tradukistoj perdas sian prestiĝon kaj instigon kreski profesie. Tial oni ankaŭ ne emas fari altkvalitan laboron, kaj la tradukagentejoj mem ekhavas problemojn, ĉar ja necesos mono por korekti la tekstojn ĝis akceptebla nivelo.\n\nMONATO : La rusa lingvo popularas ne nur en Rusio, sed ankaŭ en multaj landoj de la eksa Sovetio. Ĉu vi suferas pli pro la konkurenco de viaj „najbaroj” aŭ de viaj samlandaj „amatoraj” kolegoj?\n\nJakovlev: La laboro de la tradukistoj (kaj ankaŭ de la interpretistoj, pro la novaj teknologioj de distanca laborado) ege ŝanĝiĝis. Oni povas kun la sama rapideco liveri servon al iu ajn kliento, ĉu li vivas en alia hemisfero, ĉu apud onia domo. La tarifaj baroj depende de la loĝloko de la tradukisto malaperas. Ni povas diri, tamen, ke averaĝe la tarifaj diferencoj ankoraŭ ekzistas kaj povas esti signifaj.\n\nNi suferas eĉ pro la konkurenco inter Moskvo kaj la rusaj regionoj. Krom tio, estas ankaŭ la amatoraj tradukistoj. Ankaŭ pro tio okazas subpremado de la tarifoj. Mi neniam forgesos, kiel iniciatema kolego konfidis grandan tradukon (10 000 paĝojn) de militaj instrukcioj je 100 rubloj por paĝo al „tradukistoj” el Murmansko, ricevante (bedaŭrinde por li) rezulton kongruan al tia tarifo.\n\nMONATO : Ĉu vi povus rakonti la historion de la Nigra Listo kaj reguloj pri bona konduto de la tradukagentejoj?\n\nJakovlev: Antaŭ kvin jaroj mi parolis kun mia kolego Lev Poroĥovnik, al kiu kolektiĝis amaso da nepagita laboro, kaj mi estis profunde impresita de la malbona sinteno de la administrantoj de iuj tradukagentejoj. Ekzistas multaj grupoj de tradukistoj, en kiuj oni senfine diskutas pri la problemoj, sed necesis krei ion novan kaj pli efikan.\n\nNia grupo ne havas komercajn celojn, kaj ĝi estas kreita por protekti la malobservatajn rajtojn de tradukistoj. Ni ne pledas por bojkoti agentejojn aŭ personojn, sed afiŝas aŭ permesas la afiŝadon de informoj (atentigoj, recenzoj, rekomendoj, konsiloj ktp) utilaj por la kolegoj. Tial gravas travidebleco kaj honesteco: ĉiuj grupanoj por la aliĝo devas indiki siajn veran nomon kaj retpoŝtan adreson, des pli en okazo de malfavora raportado pri iu tradukagentejo aŭ iu privata kliento.\n\nIom post iom ni kreis novajn formojn de koncentriĝo de la informoj, kiuj antaŭe perdiĝis en multaj diskutaj fadenoj: krom la nigra listo aperis griza, kiu ĉefe inkluzivas tiujn agentejojn, kiuj pagas kun grandaj prokrastoj. Nia grupo ekde sia fondiĝo havas konstruan celon. Pro tio formiĝis ankaŭ listo de la plej bonaj kaj fidindaj agentejoj sur bazo de la recenzoj de niaj kolegoj.\n\nDanke al ĉiuj klopodoj nun la situacio ekŝanĝiĝas, kaj ni rimarkas favoran tendencon: multaj tradukagentejoj (eĉ la plej malbonkondutaj!) ŝanĝis sian sintenon al konstrua kunlaborado, kaj en la lastaj kvin jaroj almenaŭ du milionoj da rubloj – ŝuldoj pri plenumita laboro – estas finfine pagitaj al niaj kolegoj. Plie, kiom ankoraŭ da fortoj kaj mono ili ŝparis, evitante trompistojn kaj malicajn klientojn? Tio malfacile kalkuleblas sed ja prifierindas.", "author": "Massimo RIPANI", "categories": ["Aktuale", "RUSIO", "Ekonomio"], "audio_links": null}
{"url": "https://www.monato.be/2021/012782.php?p", "title": "Katastrofa malpliiĝo de bestonombro", "published": "2021-01-01 00:00:00", "content_text": "Laŭ la freŝa Raporto pri vivanta planedo 2020 fare de Monda Natur-Fonduso (WWF), publikigita la 10an de septembro 2020, la populacioj de fiŝoj, birdoj, amfibioj, reptilioj kaj mamuloj malmultiĝis je proksimume 68 % inter 1970 kaj 2016. WWF raportis pri 4392 specioj el 20 811 kontrolataj populacioj en diversaj partoj de la mondo. La plej grandaj malpliiĝoj registriĝis en Latin-Ameriko kaj Karibio (84 %) kaj Afriko (65 %).\n\nLa raporto klarigas, ke ĉi tiun katastrofan malpliiĝon kaŭzas precipe granda detruiĝo de medio (senarbarigo, nedaŭrigebla agrikulturo, tutmonda plivarmiĝo kaj diversaj klimat-ŝanĝiĝoj, neleĝa ĉasado kaj neregebla komerco pri sovaĝaj bestoj). Homoj malkonvene plivastigas sian ĉeeston en la naturo, ĉiam pli kontaktiĝante kun sovaĝaj bestoj. Tio cetere kontribuas ankaŭ al la plivastiĝo de diversaj danĝeraj virusoj kiel tiu, kiu kaŭzas kovimon.\n\nWWF admonas, ke la perdo de biodiverseco jam estas ne nur media problemo. Ĝi estas nun etika kaj morala problemo rilata al tutmonda sekureco kaj eĉ ekonomio. Nia planedo jam iom post iom elsendas ruĝajn avertajn signalojn kaj atentigas pri malsufiĉaĵoj kaj fiaskado de bazaj naturaj sistemoj. La detruiĝo de naturo havas rektan influon al nutrado, nutraĵsekureco, kaj la vivo kaj sano de homoj.\n\nEn la raporto estas menciite ankaŭ, ke plej rapide malpliiĝas la biodiverseco de dolĉakvaj sistemoj (84 %). La ĉefa kaŭzo troviĝas ne nur en ega fiŝkaptado kaj poluado de riveroj kaj riveretoj, sed denove precipe en la perdo de natura medio. Ekde 1970 estis perditaj 35 % de malsek-regionoj kaj marĉaj terenoj, kiuj malaperas pli rapide ol naturaj arbaroj. Ankaŭ riveroj kaj riveraj pejzaĝoj grave ŝanĝiĝis. Laŭ la raporto, nur triono de la 242 plej longaj riveroj de la mondo kun longeco plia ol 1000 kilometroj restas netrafata de homoj kaj povas libere flui tra la regionoj.\n\nAnkaŭ la situacio en Slovakio ne estas en la lastaj jaroj favora. Laŭ oficiala raporto de la ministrejo pri medio, estas endanĝerigitaj proksimume 70 % el la specioj de fiŝoj, ĉiuj specioj de amfibioj, preskaŭ 92 % el la reptilioj, 46 % el nestantaj birdoj kaj 69 % el la specioj de mamuloj. Al la plej endanĝerigitaj birdoj apartenas la tima granda otido (science Otis tarda ), kiu loĝas nur en la suda parto de Slovakio, kaj urogalo ( Tetrao urogallus ), kiu estas la plej granda kaj malhela birdo inter la tiel nomataj kokoformaj. Eksterordinare endanĝerigitaj estas ankaŭ la ĉamo montara tatra ( Rupicapra rupicapra tatrica ), kiu estas subspecio de la ĉamo montara kaj vivas nur en nordaj areoj de Slovakio, eŭrazia linko ( Lynx lynx ), marmotoj kaj multaj specioj de fiŝoj.\n\nLa dokumentoj de WWF estas eldonataj ĉiun duan jaron ekde 1998. La ĉi-jara eldono aperis antaŭ la 75a sesio de la Ĝenerala Asembleo de Unuiĝintaj Nacioj, kie gvidantoj kaj respondeculoj el multaj landoj diskutis ankaŭ pri biodiverseco.\n\nJulius Hauser estas emerita ambasadoro de Slovakio. Lia tuta profesia vivo estas ligita kun diplomatio.", "author": "Julius HAUSER", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2021/012800.php?p", "title": "Rekorde alta ligna domo", "published": "2021-01-01 00:00:00", "content_text": "Seestadt [zeŝtat] (Lago-urbo) estas nova kvartalo de Vieno. Ĝi troviĝas oriente de Danubo en Aspern, kiu estas parto de la 22a distrikto. Jam antaŭ la komenco de la konstruado oni plilongigis la metrolinion U2 en la kamparon, en kiu poste kreskis Seestadt. Per U2 oni bezonas nur 20 minutojn ĝis la urbocentro de Vieno. Krom U2 multaj buslinioj ebligas veturadon sen propra aŭto.\n\nEn 2020 Seestadt estas duone finkonstruita. Oni vidas novajn domojn, junajn arbojn, sed apenaŭ veturilojn. Post kelkaj jaroj loĝos kaj laboros tie 20 000 homoj.\n\nHoHo Wien 1 estas la plej alta ligna domo en la mondo laŭ la nombro de la etaĝoj. Ĝia alteco estas 84 metroj kaj ĝi havas 24 etaĝojn. Unu metron pli alta estas ligna domo 18-etaĝa norde de la norvega ĉefurbo Oslo, sed nur danke al ligna skulptaĵo kaj anteno supre.\n\nĈu domo el ligno povas bruli? Brulprotekta testo montris, ke post 90-minuta fajro-efiko estiĝis karbigita tavolo nur 8,4 centimetrojn dika.\n\nPor eviti brulkatastrofon HoHo Wien havas brulavertan instalaĵon, akvoŝprucilon en ĉiu ĉambro, du akvorezervujojn en la kelo kaj sufiĉe da brulrezistaj muroj. La fasado, ŝtuparejo kaj ŝaktoj estas el nebrulemaj materialoj.\n\nInĝeniero Rüdiger Lainer naskiĝis en Kaprun (Salzburg, Aŭstrio) kaj estas memstara arkitekto ekde 1985. En la jaro 1995 li iĝis universitata profesoro en la Akademio pri Figuraj Artoj en Vieno, kie li prelegis ĝis 2006. De 1991 ĝis 2009 li estis vicprezidanto de la Centra Asocio de Arkitektoj de Aŭstrio kaj estrarano de Europan Österreich (Europan Aŭstrio) de 2001 ĝis 2017. De 2006 ĝis 2017 li estis prezidanto de faka konsilantaro por urboplanado en Vieno. Ekde 2019 li estas membro de Sounding Board Welterbe Wien .\n\n„RLP Rüdiger Lainer + Partner” fondiĝis en 1985 kaj trovas solvojn por diversspecaj taskoj de arkitekturo: de renovigado de malnovaj domoj ĝis oficejaj konstruaĵoj kaj altaj domoj. La tridek en Vieno realigitaj objektoj iĝis rapide partoj de la urba vivo danke al la malfermita strukturo kaj okulfrapaj formoj. Multaj premioj pruvas la internacian aprobon. RLP evoluigas arkitekturon kun „aldona valoro”, tio signifas pli da lumo, pli da panoramo, pli da sentebla libera spaco atentante efikecon kaj daŭripovecon en ekonomia kaj estetika senco. „Aldona valoro” signifas ankaŭ kunordigadon de kompetentoj. La 25-kapa teamo de RLP pruvas daŭre siajn kompetentojn en siaj ĉefaj fakoj urbokonstruado kaj arkitekturo, ĝenerala planado kaj mastrumado de projektoj.\n\nWalter Klag naskiĝis en Vieno, studis tie fizikon kaj laboras nun kiel eldonisto, numismato kaj ĵurnalisto en Aŭstrio.", "author": "Walter KLAG", "categories": ["Aktuale", "VIENO", "Moderna vivo"], "audio_links": null}
{"url": "https://www.monato.be/2021/012801.php?p", "title": "Tropika planto en norda lando", "published": "2021-01-01 00:00:00", "content_text": "Litovio, situanta sur sud-orienta bordo de Balta Maro, ne estas lando taŭga por tropikaj plantoj. La averaĝa vintra temperaturo – de decembro ĝis februaro – tie estas inter 2 kaj 5 celsiaj gradoj sub nulo, dum la somera temperaturo – de junio ĝis aŭgusto – estas inter 10 kaj 17,5 super nulo. Tamen, klimatŝanĝiĝoj sur nia planedo altigas temperaturojn kaj ŝanĝas la sintenojn de homoj rilate plantadon.\n\nPor litovoj, la palmo estas unu el la plej ekzotikaj plantoj, kiujn ili povas vidi nur dum vojaĝoj aŭ feriadoj en sudaj landoj. Pri tio samopinias ankaŭ sinjorino Sandra Nakčiūnienė, el Vilnius. „Por mi kaj mia familio, palmo unuavice rilatas al feriado, ripozo kaj bona humoro. Ni jam sufiĉe multe vojaĝadis en sudaj landoj kaj ĉiam admiris tiun ĉi belan planton, kiu pensigas min pri la suno”, ŝi asertas.\n\nKiam la familio decidis kelkajn vintrojn pasigi en varma Hispanio, tie ili trovis multajn palmojn. Evidentiĝis, ke la specio Trachycarpus fortunei (ĉinia traĥikarpo) toleras sufiĉe severan klimaton. Tiu specio jam de multaj jaroj bonfartas en Skandinavio, Britio, Kanado kaj Usono. La radikoj de „ĉinia traĥikarpo” devenas de Barato, Tajlando, Nepalo, suda kaj centra Ĉinio kaj Japanio. Ĝi kreskas nature en Himalajo en alteco de 2000 metroj, kie la vetero estas malvarma kaj ventema.\n\nSandra konfesis, ke ŝi jam delonge revis havi palmon en la korto de sia domo en Vilnius. Trovinte la taŭgan planton en Hispanio, la familio aĉetis kaj sendis ĝin al sia patrolando por certiĝi, ĉu palmo povas vere kreski en malfavora klimato. La familio kontentiĝis, ĉar la planto bonege pasigis la unuan vintron. Tiam, la familio transportis du pliajn kaj plantis ilin apud la domo. La nekutimajn plantojn tuj rimarkis multaj homoj, kaj la vasta interesiĝo pri tio, ĉu tropika arbo povas kreski en Litovio, instigis la familion okupiĝi pri enlandigo de hispanaj palmoj. Tiucele ili serĉis bienojn en norda Hispanio, ankaŭ en Portugalio kaj suda Francio, kiuj okupiĝas pri plantado de tiuspecaj palmoj.\n\nLitovoj ekŝatis tropikajn arbojn, tamen kelkaj ankoraŭ dubas, ĉu la plantoj povas toleri litovajn vintrojn. Sed Sandra al ĉiuj klarigas, ke la arbo eltenas frostojn ĝis 18 gradoj sub nulo. Se frosto estus pli forta, necesus vesti la planton per speciala sako. Sandra kredas, ke ŝia ideo ornami Litovion per tropikaj arboj estos sukcesa, ĉar pro klimatŝanĝiĝoj dum la lastaj jaroj litovaj vintroj fariĝis mildaj, kaj la lasta estis tute senneĝa. Litovaj temperaturoj ne permesos al la planto kreski tiel rapide kiel en suda lando, sed kreskado po 5-6 centimetroj jare sufiĉos.\n\nDum kelkaj monatoj la litovino vendis jam ĉirkaŭ 400 palmojn, kaj nun en sia ĝardeno ŝi eksperimentas pri aliaj tropikaj plantoj por certiĝi, ĉu ankaŭ ili povas adaptiĝi al litova tero.\n\nLaimius Stražnickas estas litova ĵurnalisto jam dum 35 jaroj. Li esperantistiĝis en 1974 kaj estas kunlaboranto de MONATO ekde 1991.", "author": "LAST", "categories": ["Aktuale", "LITOVIO", "Moderna vivo"], "audio_links": null}
{"url": "https://www.monato.be/2021/012806.php?p", "title": "Senkapigita instruisto", "published": "2021-01-01 00:00:00", "content_text": "La 16an de oktobro, en la franca urbeto Conflans-Sainte-Honorine, pro interreta instigo de alia teroristo, 18-jara islamisto senkapigis instruiston pri historio kaj geografio. La senkapigo estis rekta manifestiĝo de islama terorismo, kion pruvis la postmurda enketado.\n\nFine de sia labortago, Samuel Paty, 47-jara instruisto, estis piedire revenanta al sia loĝejo, kiam li estis murdita per pluraj tranĉilbatoj kaj fine senkapigita. La murdinto estas 18-jarulo, kiu en marto 2020 ricevis dekjaran rajtigon por resti en Francio kun statuso de rifuĝinto.\n\nAbdullaĥ Anzorov, ĉeĉeno naskiĝinta en Moskvo, venis en Francion kiam li estis sesjara; li sekve lernis same kiel ĉiuj francaj infanoj. Li loĝis kelkdek kilometrojn for de la koncerna urbo kaj ne konis la instruiston, nek ties instrumetodojn. Samuel Paty instruis, laŭ la programo, kritikemon, plurnivelan legadon de teksto aŭ bildo, la rajton je libera esprimado. Li bazis siajn kursojn por 14-jaruloj sur karikaturoj de prezidentoj Trump kaj Macron, kaj ankaŭ de Mahometo. La aperigo de tiuj karikaturoj de la profeto jam kaŭzis antaŭ kvin jaroj amasmortigon de ĵurnalistoj de la gazeto Charlie-Hebdo , de spektantoj de la koncertejo Bataclan kaj de aĉetantoj de la ĉiovendejo Hyper Cacher .\n\nTiun ĉi temon Samuel Paty traktis en sia klaso ĉiujare; ĉar pli kaj pli kreskas la potenco de ekstremistoj super simplaj naivuloj, la instruisto, antaŭ ol montri unu aŭ du karikaturojn pri la islama profeto Mahometo, avertis la lernantojn kaj permesis, ke tiuj, kiuj ŝokiĝus, eliru el la klaso 1 .\n\nLa patro de lernantino, kiu eĉ ne ĉeestis la koncernan lecionon kaj ofte forestas aŭ malfruas, vizitis la lernejestrinon de la mezgrada lernejo Bois d'Aulne kun iu sinjoro Abdelhakim Sefrioui, senrilata al la koncerna lernejo, kaj poste atakis la instruiston en sociaj retoj, kalumniis lin ktp. La instruisto plendis al la polico. Tamen – ĉar okazis „nur” kalumnio sed ne mortminaco – la polico ne sentis bezonon protekti la instruiston.\n\nDum la postkrima polica enketado evidentiĝis, ke tiu Sefrioui estas konata aktivisto, kiu alvokas al perforto (eĉ murdo) en sociaj retoj, estas bone konata al policaj servoj, sed – kiel deklaris imamo – „li bone konas la leĝon, haltas ĉe la ruĝa linio, ne malpurigas siajn proprajn manojn kaj lasas agi la naivulojn, senkulturulojn”.\n\nTio levas la demandon de anonimeco en Interreto, kie iu ajn povas skribi ion ajn, dum li estus tuj arestita, se li tion dirus surstrate aŭ publike. Leĝproponon por respondecigi la estrojn de retejoj (simile al tio, kiel direktoro de eldonejo respondecas pri ĉio, kio aperas en ĝia gazeto) blokis la Konstitucia Konsilio, ĉar ĝi kontraŭus la liberecon de esprimado (ĝuste tion, kion provis instrui la kompatinda instruisto...). Alia debato rilatas al la akceptado de politikaj rifuĝintoj: kial Francio akceptas homojn el Ĉeĉenio, aŭtonoma regiono en Kaŭkazo konata pro tiea batalemo? Memoru: Putin estis elektita, ĉar li promesis postĉasi la ĉeĉenajn krimulojn eĉ en necesejoj. De tiu tempo la reĝimo de Putin aĉetas trankvilon en Rusio, financante ĉion en la regiono.\n\nKion povas fari la ministerio pri klerigado por helpi la instruistojn? Ĉu disponigi „fakulojn” por instrui la valorojn de la respubliko? Ĉu pli rapide reagi al la samtipa konduto de gepatroj-islamanoj?\n\nDe 1905, Francio estas sekulara ŝtato, kio signifas, ke ĉiu rajtas havi aŭ ne havi religion, kiun li mem povas elekti, praktiki aŭ ne, kaj ke la ŝtato mem kaj ĝiaj instancoj (interalie, la instrusistemo) estas eksterreligiaj. Tian pozicion ne ĉiam komprenas islamanoj; sed per similaj atencoj islamistoj kreas en la franca socio konfuzon inter la religio mem kaj ĝiaj ekstremismaj praktikantoj. Proponita estos leĝo por malhelpi la premon de ekstremaj religiuloj: malpermesi, ke infanoj edukiĝu nur hejme kaj nepre devigi ilin viziti ŝtatan lernejon, trejnadi imamojn en Francio por preventi, ke arabaj landoj sendu ekstremulojn por eduki infanojn de francaj islamanoj ktp.\n\nLa ministro pri klerigado Jean-Michel Blanquer deklaris, ke „Samuel Paty personigis la plej noblan kernon de la Respubliko: ties lernejon. Lin kovarde murdis malamikoj de la libereco. Ni restu unuiĝintaj, firmaj kaj rezolutaj” 2 .", "author": "Renée TRIOLLE", "categories": ["Aktuale", "FRANCIO", "Politiko"], "audio_links": null}
{"url": "https://www.monato.be/2021/012807.php?p", "title": "Prezidentaj elektoj", "published": "2021-01-01 00:00:00", "content_text": "Aperis oficiala 1 rezulto de la prezidentaj 2 elektoj en Usono – inter Joe Biden (Demokrata Partio) kaj la nuna prezidento Donald Trump (Respublikana Partio) 3 . Tiuj elektoj oficiale okazis la 3an de novembro 2020. Por eviti grandajn homamasojn dum tiu tago – danĝerajn pro la risko de kronvirusa infektiĝo – oni rajtis voĉdoni de unu ĝis plurajn semajnojn antaŭ la elektotago aŭ sendi siajn balotilojn per poŝto. En kelkaj ŝtatoj validis voĉdoniloj ricevitaj ĝis la 12a de novembro, se la poŝta stampo indikis, ke ili estas senditaj je la elektotago aŭ antaŭe.\n\nEn la sistemo de la usona voĉdonado por la prezidento, la elekto dependas nur nerekte de la voĉoj de la voĉdonorajtaj civitanoj. Tiuj voĉdonoj servas por elekti voĉdonontajn reprezentantojn de la diversaj ŝtatoj. Tiel, Kalifornio, la ŝtato kun la plej granda loĝantaro, elektas 55 voĉdonontojn. Kelkaj ŝtatoj kun plej malgranda loĝantaro ricevas nur 3 voĉojn, kaj ĉiuj aliaj ricevas kvanton inter tiuj du nombroj.\n\nEl la voĉoj esprimitaj frue kaj perpoŝte, la klara plimulto estis pordemokrata. Inter la voĉoj, kiuj estis donitaj dum la tago mem, la klara plimulto estis porrespublikana. Tiu fakto baziĝas sur la sinteno de la voĉdonantoj de la du partioj rilate al la pandemio. La demokratoj ĝenerale sekvas la konsilojn kaj avertojn de la fakuloj pri sano, sed la respublikanoj plej ofte opinias, ke ne indas pro la pandemio ŝanĝi la kutiman agmanieron 4 .\n\nJam je la fino de la elektotago, la rezultoj en plej multaj ŝtatoj estis klaraj, kaj la sumoj de la elektitaj reprezentantoj iom favoris al Biden. Tamen lia totalo restis sub la bezonata totalo de 270 (el entute 538). Restis proksimume ok ŝtatoj, en kiuj la rezulto ne estis klara. En la plimulto de tiuj Trump ŝajne havis avantaĝon. Sed tiu avantaĝo baziĝis sur la fakto, ke nur la voĉdonoj ricevitaj dum la elektotago (plej ofte de respublikanoj) jam estis nombritaj. Dum la postaj tagoj okazis la nombrado de la antaŭe ricevitaj kaj ankoraŭ ricevataj voĉdonoj per poŝto, kaj la avantaĝo de Trump kaj la respublikanoj, iom post iom ŝrumpis. Fine iĝis klare, ke Biden kaj la demokratoj havas avantaĝon.\n\nFine, la 6an de novembro la nombrado en Pensilvanio finiĝis favore al Biden.\n\nInter la ŝtatoj, kie la voĉnombrado ankoraŭ daŭris, Pensilvanio estis inter la plej riĉaj je voĉdonaj reprezentantoj. Ĝiaj voĉoj sufiĉis por kreskigi la totalon de la voĉoj de reprezentantoj por Biden al 279. Tio estis naŭ pli ol li bezonis por esti konsiderata prezidento-elektita , kvankam eĉ tiam restis tri ŝtatoj, en kiuj la voĉnombrado ankoraŭ ne finiĝis. Surbaze de tiuj lastaj rezultoj, Biden kune kun Kamala Harris, lia vic-prezidenta kandidato, faris venko-paroladon la 7an de novembro 5 .\n\nNi tamen notu, ke Trump ĝis nun ne koncedis la elekton kaj kontestas rezultojn en kelkaj ŝtatoj per la jursistemo. Li asertas fraŭdon aŭ erarojn en tiuj ŝtatoj 6 .", "author": "Dan MAxWELL", "categories": ["Aktuale", "USONO", "Politiko"], "audio_links": null}
{"url": "https://www.monato.be/2021/012808.php?p", "title": "Demandoj, hipotezoj kaj kutimoj", "published": "2021-01-01 00:00:00", "content_text": "La pandemio kaŭzita de la nova kronviruso disvastiĝis tutmonde, kaj leviĝis multaj demandoj, kiujn fakuloj en diversaj kampoj esploras: El kio originis la viruso? Ĉu la viruso fariĝis pli forta dum disvastiĝo? Kiom longe la viruso vivas ekster homa korpo? Ĉu peraera infekto okazas?\n\nDemando verŝajne grava estas, kial la nombroj de infektitoj kaj mortintoj pro kovimo en orienta Azio estas pli malgrandaj ol tiuj en Usono kaj Eŭropo. Fine de oktobro 2020 la nombroj de mortintoj el ĉiu miliono da loĝantoj en kelkaj landoj estis la jenaj: Usono 697, Barato 100, Brazilo 760, Rusio 188, Francio 546, Hispanio 765, Britio 693, Ĉinio 3, Koreio 9, Japanio 13.\n\nFakuloj pri epidemiologio, virusologio kaj higieno prezentas hipotezojn pri tio, ke diferenco de genoj inter popoloj probable rezultigas diversajn reagojn de la imuna sistemo kontraŭ la kronviruso. Aliaj atentigas pri la tendenco, ke landoj, kie oni vakcinas la popolon kontraŭ tuberkulozo (BCG 1 ) havas malmultajn mortintojn kompare kun landoj, kiuj ne vakcinas la popolon. Hodiaŭ en multaj aziaj landoj – inkluzive de Japanio – oni ankoraŭ devige vakcinas, sed en la plejparto de la eŭropaj landoj tio ne estas devo. Fakuloj tamen rimarkigas, ke tiu tendenco montras nur grandan korelacion, sed ne la rilaton inter BCG kaj kovimo.\n\nOni devas teni en konsidero ankaŭ sociajn kaj kulturajn faktorojn, kiel politikoj, tradicioj kaj vivmanieroj, kiam oni konsideras malsamajn statojn de infektiĝo kaj rezultojn de kovimo inter multaj landoj. Verŝajne, kutimaj kondutoj de homoj – kiel brakumado kaj surmetado de maskoj – havas grandan signifon okaze de homaj kontaktoj kaj infektiĝo. Laŭ Monica Gandhi, epidemiologo en Universitato de Kalifornio, la plej granda eraro de Usono estis la neglektado de deva uzado de maskoj en la frua stadio de la epidemio.\n\nJapanoj kutime salutas sen brakumado sed kun socia distanco, kaj jam delonge ili kutimas surmeti al si maskojn.\n\nLa foto ene de metroo en Tokio ne montras ĉiutagan scenon dum la epidemio, sed uzadon de maskoj fare de tokianoj por protekti sin kontraŭ polenoj de japanaj cedroj. La aŭtoro faris la foton en marto de 2019, kiam neniu en la mondo sciis pri kovimo. En Tokio preskaŭ duono de la loĝantaro suferis polenozon, kaj tiam en la vagono ĉ. 40 % de la pasaĝeroj portis maskojn.\n\nEstas fakto, ke multaj eŭropanoj kaj usonanoj havas malagrablan senton kaj psikan reziston al maskoj. Laŭ psikologoj estas tendenco, ke eŭropanoj legas la koron kaj afekcion de aliuloj ĉefe per iliaj buŝoj. Tial, ili havas fremdan kaj eĉ maltrankviligan senton pri maskitaj vizaĝoj. Aliflanke, japanoj – kiuj emas deteni sin de vizaĝesprimado – konsideras esprimon en la okuloj grava kaj per ĝi legas eĉ delikatan baton de la koro. Japana proverbo diras, ke okuloj bone parolas samkiel buŝoj. Krome, buŝoj ofte mensogas, sed okuloj tute ne!\n\nIsikawa Takasi estas pensiulo, naskita en 1942, kiu laboris por sveda kaj japana kompanioj ĉefe en la fakoj justico kaj revizorado.", "author": "ISIKAWA Takasi", "categories": ["Aktuale", "KOVIMO", "Moderna vivo"], "audio_links": null}
{"url": "https://www.monato.be/2021/012810.php?p", "title": "Tri katastrofoj influis la voĉdonantojn", "published": "2021-01-01 00:00:00", "content_text": "Laborista Partio kaj ĝia estro Jacinda Ardern ricevis pli grandan aprobon en la novzelandaj parlamentaj elektoj okazintaj la 17an de oktobro 2020 ol en 2017. Kial? Nov-Zelando spertis tri eksterordinarajn eventojn en la lastaj tri jaroj. Tiuj eventoj estis vere defiaj, kaj Ardern respondis per rimarkinda kompatemo rilate al la viktimoj kaj aliaj trafitoj. Ŝi alvokis al unueco kaj simpatio, kaj la civitanoj plejparte respondis laŭe.\n\nLa balota venko estas la plej granda de post la adopto de proporcia balotosistemo en 1996. Laborista Partio gajnis 65 mandatojn el 120 en la parlamento. Por Nacia Partio , la malvenko estas ĝia plej granda post tiu de 2002. Nacia Partio ŝanĝis sian estron dufoje en la lasta jaro; ĝiaj frakcioj interbatalis interne kaj ĝiaj kandidatoj fuŝis siajn anoncojn pri programproponoj.\n\nVerda Partio gajnis du pliajn seĝojn kaj Asocio de Konsumantoj kaj Impostpagantoj ( AKI ) gajnis naŭ pliajn mandatojn, verŝajne pro malkontento kaj malfido pri Nacia Partio. Maoria Partio , kiu ne havis reprezentantojn en la antaŭa parlamento, gajnis du. Ĉiuj parlamentanoj de la partio Nov-Zelando Unue malvenkis; do, tiu partio ne plu havas reprezentanton en la parlamento. Ankaŭ 11 aliaj partioj malsukcesis gajni mandaton.\n\nArdern diris, ke ŝi celos ekonomion, kiu estos pli bona por ĉiuj, kreos postenojn, trejnos homojn, protektos la medion, kaj traktos klimatŝanĝiĝon kaj socian neegalecon. Ŝi diris, ke kvankam oni loĝas en pli kaj pli dividita mondo, kie multaj homoj perdis la kapablon kompreni la vidpunktojn de aliaj homoj, novzelandanoj montris, ke ili ne estas tiaj.\n\nNovzelandanoj voĉdonis ankaŭ en referendumoj por igi laŭleĝaj eŭtanazion kaj kanabokonsumadon. Ili aprobis la novan leĝon pri eŭtanazio: 65 % favoris. Ili malakceptis la proponon permesi la uzadon de kanabo: 51 % kontraŭis.\n\nEn la lastaj tri jaroj okazis tri katastrofoj en Nov-Zelando. Marte 2019 ekstremdekstrula teroristo mortpafis 51 homojn en du moskeoj en la urbo Christchurch – la teroristo estis kondamnita aŭguste 2020 al dumviva enkarcerigo sen la eblo iam liberiĝi. Oni laŭdis ĉefministron Ardern pro tio, kiel ŝi traktis la atakon, kiel ŝi kompatis la atakitajn islamanojn. Ŝi ricevis internacian atenton, kiam ŝi aranĝis, kun la prezidento de Francio, kunsidojn por diskuti kiel sociretaj kompanioj povas kontribui al streboj kontraŭstari la hororajn agojn de teroristaj grupoj per Interreto. Maje 2019 grupo el 17 landoj, la Eŭropa Komisiono kaj ok grandaj teknologiaj kompanioj subskribis en Parizo interekonsenton, celante elimini terorisman kaj perfortan ekstremisman enhavon en Interreto. La novzelanda registaro ŝanĝis la leĝojn pri posedo de pafiloj por malpermesi iajn militstilajn armilojn.\n\nDecembre 2019 okazis vulkana erupcio ĉe Whakaari/White Island, kiu mortigis 19 turistojn (el Aŭstralio kaj Usono) kaj du gvidistojn. Ĉirkaŭ la mondo aperis fotoj de Ardern brakumanta savistojn, similaj al fotoj de ŝi brakumanta viktimojn de la masakro en Christchurch. Ŝi diris, ke la savistoj plenumis nekredeblan taskon en tre danĝera situacio, preter ilia devo. Diversaj homoj ĉirkaŭ la mondo laŭdis ŝian respondon.\n\nFrue en 2020 la kronvirusa pandemio atingis Nov-Zelandon. La registaro fermis la landlimojn kaj insistis, ke oni restu hejme dum la viruso troviĝas en la komunumo. Tio grandparte sukcesis – krom kelkaj esceptoj: ekzemple, kiam homoj en deviga izoliĝo portempe eskapis. Ekonomikistoj antaŭvidis grandan recesion, sed ĝi estis malpli intensa ol oni atendis – pro la subvencioj, kiujn la registaro pagis por subteni komercajn entreprenojn kaj teni laboristojn en ilia posteno. Internacia turismo ĉesis. Tamen tiuj, kiuj ne perdis siajn postenojn, apenaŭ sentis la krizon.\n\nIuj emis rigardi la danĝeron bagatela, kaj do okazis ekaperoj de kovimo, kvankam ne tro vastaj. Entute 25 homoj mortis en Nov-Zelando pro la kronviruso ĝis la fino de oktobro.\n\nArdern instigis novzelandanojn esti reciproke afablaj, kaj la registaro provis trakti homojn sen severaj punoj pro malobea konduto. Dum la plej malfacila periodo Ardern mem aŭ membro de ŝia kabineto ĉiutage informis la nacion pri la nombro de infektiĝoj kaj mortoj kaj pri paŝoj farataj por haltigi la malsanon.\n\nFlankefiko de la izoliĝo estis, ke la nombro de kutimaj malsanoj (malvarmumo ktp) estis signife malpli granda ol kutime. La registaro planas pliigi la nombron da pagataj tagoj, dum kiuj oni rajtas foresti de la laborejo pro malsano, de 5 al 10.\n\nNacia Partio, la ĉefa opozicia partio, spertis sian propran krizon. Ĝia estro Simon Bridges ne sukcesis gajni signifan subtenon de la publiko; do la partio elektis novan estron, Todd Muller, sed li ne povis toleri la premojn de la tasko; tial oni elektis Judith Collins, kaj ŝi estris la partion tra la elektokampanjo. La publiko havis la impreson, ke frakcioj en Nacia Partio interbatalis kaj ne kapablas formi registaron. La rezulto estis pliaj voĉoj por Laborista Partio, kaj ankaŭ por Asocio de Konsumantoj kaj Impostpagantoj.\n\nLa nova registaro havas klaran majoritaton en la parlamento; do la kabineton konsistigas ministroj el nur Laborista Partio. Tamen la registaro donis al tri parlamentanoj de Verda Partio postenojn de ministroj ekster la kabineto. La ĉefministro anoncis la ministrajn kaj aliajn gravajn postenojn la 3an de novembro.\n\nJennifer Curtin, profesoro pri politiko en Universitato de Auckland, komentis: „La dudek homoj en la nova kabineto estas tre diversaj: ok estas virinoj, kvin estas maorioj, tri estas polinezianoj, kaj tri estas GLAT-komunumanoj.” La nova vic-ĉefministro estas Grant Robertson. Nanaia Mahuta estas la nova ministro pri eksterlandaj aferoj. Ŝi estas la unua virino, kiu havas tiun rolon en Nov-Zelando.\n\nAyesha Verrall estas nova parlamentano. La ĉefministro nomumis ŝin ministro, ĉar tiu havas sperton kiel kuracisto pri infektaj malsanoj kaj faris esploradon pri tuberkulozo kaj pri internacia sanprotektado. Ŝi estas vic-ministro pri sano kaj pri esplorado, scienco kaj novigado, ministro pri maljunuloj kaj pri nutraĵa sekureco.\n\nLa registaro havas grandajn taskojn en fakoj nesufiĉe prizorgitaj dum jardekoj. Tamen ĝiaj plej urĝaj prioritatoj estas limigi kovimon kaj renormaligi la ekonomion.\n\nDonald Rogers daŭrigas la esperantan fasadon de LibreOffice , verkas por Vikipedio kaj diversaj esperantaj revuoj, prizorgas retpaĝojn pri tio, kiel tajpi en Esperanto, kaj redaktas la esperantan tezaŭron ĉe puzzlefoundry.com .", "author": "D. E. ROGERS", "categories": ["Aktuale", "NOV-ZELANDO", "Politiko"], "audio_links": null}
{"url": "https://www.monato.be/2021/012629.php?p", "title": "Inisma pra-aktivulo en Irlando", "published": "2021-02-01 00:00:00", "content_text": "Pioniro en defendo de la (vir)inaj rajtoj, Francis Skeffington (1878-1916) edziĝis al aktivulino Hanna Sheehy, kies propran familinomon li adoptis kiel parton de sia nomo. Longtempa subtenanto de neperforto, li estis tamen arestita kaj mortpafita de la brita armeo dum la Paska Ribelo en 1916. 1\n\nSkeffy naskiĝis en mezklasa familio de la kampara kaj katolika Irlando, kaj ne havis gefratojn. Baldaŭ li montris apartan pensmanieron. Dek-kvin-jara li verkis leteron al loka ĵurnalo, argumentante ke la gaela lingvo nepre mortos, kaj tial la lernado de Esperanto estas multe pli utila por irlandaj junuloj. 2\n\nEn la dublina universitato Francis aktivis en beletraj, sociaj kaj politikaj grupoj. Tie li amikiĝis kun estontaj verkistoj, kiel James Joyce kaj Tom Kettle, kiu fine iĝos lia bofrato. Kaj tie li daŭrigis sian ideologian itineron, malkutiman por tiamuloj. Francis estis vegetarano kaj abstinulo pri alkoholaĵoj. Ankaŭ veststile li montris kontraŭkonvencian personecon, preferante pufan pantalonon, longajn ŝtrumpojn kaj abundan barbon. Post siaj studoj, li instruis kaj ankaŭ laboris kiel ĵurnalisto en pacismaj kaj socialismaj gazetoj de pluraj landoj. Krome, li publikigis biografion de la irlanda respublikano Michael Davitt.\n\nEn 1903 Francis edziĝis al Hanna Sheehy (1877-1946), kaj kune ili adoptis la familian nomon Sheehy-Skeffington. Ambaŭ aniĝis al diversaj progresemaj asocioj, ĉefe pri la inaj balot-rajtoj sed ankaŭ pri aliaj sociaj temoj. Spite al la tiamaj kritikoj, Hannah kaj Francis rifuzis bapti sian filon, Owen Lancelot.\n\nHannah kunfondis en 1908 Irish Women's Franchise League , la ĉefan asocion pri balot-rajtoj en la tiutempa Irlando. Margaret Cousins estis ĝia unua kasistino, Hannah ĝia unua sekretariino. Siaflanke Francis kaj James Cousins kunredaktoris ĝian organon, la pacisman kaj inisman gazeton The Irish Citizen (La Irlanda Civitano). 3\n\nEn 1913-1914 okazis en Dublino granda laborkonflikto inter ĉirkaŭ 20 000 laboristoj kaj 300 dungantoj pri la rajto sindikatiĝi. La urbo iĝis ĥaosa. Stariĝis paca komitato por trovi interkonsenton inter la laboristoj kaj la mastraro. Ne hazarde, unu el la ĉefrolantoj en tiu komitato estis Francis Sheehy-Skeffington, kiu kuraĝe denuncis la perforton de la brita polico. Li vicprezidis la Irlandan Civitanan Armeon (angle Irish Citizen Army , gaele Saoránach na hÉireann ), milicon kreitan de la laboristoj por sin defendi kontraŭ la polico. En tiu milico aktivis ankaŭ James Connolly. Ili bone konis unu la alian, ĉar ambaŭ kunagadis en la revolucia laborista movado. Francis engaĝiĝis (eĉ kiel gazetara sekretario) en la Socialista Partio de Irlando ( Socialist Party of Ireland ), kies plej elstara gvidanto estis Connolly mem. 4\n\nKomence de la mondmilito aperis afiŝo en The Irish Citizen kun la frazo „ DAMN YOUR WAR! Votes for women now! ” (Fi al via milito! Balot-rajtoj por virinoj nun!). Tuj poste Francis prelegis unu fojon semajne dum kvardek semajnoj en Beresford Place (konata publika prelegejo aŭ Speaker's Corner en Dublino) kontraŭ la milito kaj kontraŭ rekrutiĝo en la brita armeo. Sekve en majo 1915 li estis arestita kaj juĝita pro ribela prelegado. Li kondamniĝis al ses monatoj de pun-laborado. Famiĝis lia deklaro: „Mi ne plenumos tian kondamnon. Mi ne manĝos iun ajn manĝaĵon ekde ĉi tiu momento kaj longe antaŭ la templimo de la kondamno mi eliros el la prizono, viva aŭ mortinta”. Post kelkaj tagoj de malsat-striko li ankaŭ soif-strikis. Dume irlandaj esltaruloj, kiel la verkistoj George Bernard Shaw, Robert Lynd kaj Conal O'Riordan, publikigis aron da influaj artikoloj en anglaj ĵurnaloj. Fine la britaj aŭtoritatoj liberigis lin pere de leĝo kreita ĝuste rilate al tiaj okazoj de malsat-strikoj. Ofte la sufragetoj, interalie Hannah, okazigis malsat-strikojn.\n\nEn la batalo kontraŭ la brita imperio, Francis simpatiis al la voluntuloj gvidataj interalie de lia amiko Thomas MacDonagh. 5 Tamen en 1915 Francis publikigis en The Irish Citizen nefermitan leteron al MacDonagh, kritikante lian militarisman sintenon. Francis preferis lukti per aliaj vojoj, nome senperforta rezistado kaj civila malobeo, tenante ĉiam altaj siajn etikajn valorojn. Tiel, dum la Paska Ribelo en 1916 li organizis pacan patrolon, kaj li eĉ riskis sian vivon por helpi la unuan britan soldaton vunditan en tiuj tagoj. Spite al tio, li estis arestita de oficiro de la brita armeo kiel subtenanto de la malamikoj, kaj mortpafita la sekvantan tagon. Lia murdo fariĝis simbolo de la brita brutaleco en Irlando.\n\nEne de nekomprenanta socio, Francis Sheehy-Skeffington agadis kohere kaj sentime por idealoj, kiuj hodiaŭ ankoraŭ ne firmiĝis. Li malfermis vojojn, kiujn novaj generacioj devus laŭiri kaj pliampleksigi. Ĉu ni kapablos tion fari?\n\nLa kolekto Sheehy-Skeffington Papers troviĝas en Dublino, en la Nacia Biblioteko de Irlando, kaj enhavas dudek mil dokumentojn pri la familio Sheehy-Skeffington.", "author": "Xavi ALCALDE", "categories": ["Aktuale", "BIOGRAFIO", "Historio"], "audio_links": null}
{"url": "https://www.monato.be/2021/012631.php?p", "title": "Novaj detektivaj aspiroj", "published": "2021-02-01 00:00:00", "content_text": "En nia verda mondeto tiuj, kiuj emas verki, ĝenerale havas du elekteblojn: aŭ ili ĉion forlasas al la, kelkfoje kapablaj, manoj de siaj eldonistoj, kiuj ŝvitegas por disvendi iliajn verkojn, kaj tiamaniere verkistoj fariĝas kabinetaj, homoj, kiuj enŝlosas sin en sia privata mondo kaj nur sporade, en Esperanto-eventoj, apenaŭ kontaktas siajn legantojn; aŭ ili mem fariĝas eldonistoj kaj, tiele, vojaĝas ĉien, kun valizoj plenplenaj de libroj, kaj pro tio fariĝas propagandistoj, vendistoj ktp, kiuj, dum siaj preskaŭ neekzistantaj liberaj horoj, eĉ ion propramane verkas!\n\nTamen estas inter tiu manpleno da homoj tiuj, kiuj kapablas trovi ekvilibran padon kaj, eĉ se kun kelkaj malfacilaĵoj, sukcesas mastri kaj la kreivan kaj la komercan flankojn de la mondo de libroj. Unu el tiuj, maloftaj eĉ ekster Esperantujo, estas Lode Van de Velde: profesie fotisto, kiu scipovas kombini tiun arton kun tiu de administrado de propra eldonejo, simptome nomata „Libera”, kaj, krom tio, verkas, kvankam mallongajn, tamen interesajn librojn pri fotografiarto, poezio, vegana kuirarto ktp, ĉar diversaj estas liaj interesoj, kiuj ja igas lin multvizaĝa aŭtoro.\n\nTamen, ĉi-foje Van de Velde havigas al ni sian (almenaŭ ĝis nun) solenaskitan romanon: Aspiroj , kiu, laŭ lia prezento, estas „kroniko de neanoncita murdo”. Kaj jen ni alvenas al la momento, kiam la kara leganto ekpensas: „Ne-e-e-e, ĉu plian?” Jes, certe, pro diversaj kialoj, tiu specifa literatura ĝenro modas ĉe ni; tamen ĉi-okaze mi povas aserti al vi, ke Van de Velde aldonis al la jam tradicia formulo novan ingrediencon, eble veganan.\n\nAspiroj estas romano, kiu jam dekomence surprizas nin pro sia longeco, ĉar ne estas kutime, eĉ por nacilingvaj verkoj, ke detektivaj romanoj havu 241 paĝojn, nek tiom longan liston da roluloj: 28 estas listigitaj. Tiu vere helpema kaj didaktika listo estas interesa rimedo por tiutipaj romanoj, sed malofte uzata ĉe ni, ĉar kutime niaj ĉi-stilaj verkoj ne prezentas tiom da roluloj. Sed Aspiroj tute ne estas kutima detektiva romano.\n\nTiuj, kiuj kutime legas murdoromanojn, scias, ke estas du tipaj komencoj por tiaj verkoj: aŭ ili elmontras la krimon (sen riveli la krimulon), aŭ ili preferas fiksi la atenton sur la momento, kiam oni trovas la kadavron (tiel en usonaj televidserioj, kiel Law and Order ). Bone, Van de Velde prezentas novigon en tio, ĉar, kvankam li priskribas la du scenojn, li sufiĉe kaptas nian atenton kaj pri la krimo kaj pri la eltrovo. Ekde tiam, la aŭtoro ja kaptas nian atenton dumaniere: ĉu per rakontado mem, ene de kiu la eblaj suspektatoj multobliĝas, kaj ni neniel povas diveni aŭ dedukti, kiu finfine murdis la viktimon, ĉu per la paralelaj vojoj de ĉiu rolulo.\n\nTiu dua rakontado, konstruita laŭ kvazaŭskeĉa elfluo, estas unu el la plej gravaj kaj interesvekaj punktoj de Aspiroj , ĉar per ĝi oni povas analizi, kiel ĉiu rolulo reagas al la krimo, kiel ĝi transformas ties personajn rilatojn, kaj, fine, oni ja ekpovas skizi la psikologiajn trajtojn de la roluloj, provante, kvazaŭ ni mem estus la detektivoj, trovi la krimulon. Tiamaniere vere gravas en la libro ne la esplorado pri la murdo sed la tuta psikologia fono de la romano, kiu donas al ĉiu rolulo kaj okazintaĵo privatajn kaj specifajn nuancojn kaj portas la leganton ene en la ludon.\n\nLa vera detektiva ludo, starigita de Lode Van de Velde, komenciĝas ne per la murdo, sed en la momento, kiam li deturnas la leganton kaj igas lin ne nur (aŭ ne plu) esplori, kiu mortigis Martin Krause. Granda amaso da informoj pri la esperanta kulturo estas duonkaŝe en la rakontado. Al la leganto, je ĉiu paĝo, la elsarkado de tiuj informoj starigas duoblan detektivan ludon: oni devas kaj solvi la krimon kaj eltrovi la referencojn.\n\nKaj ili abundas: de la menciitaj adresoj: Marvirinstrato, Trompeterstrato, mencioj pri gravaj (kaj vere veraj) Esperanto-aŭtoroj, kiel Peter Peneter, al ŝercludoj kun aliaj (vere falsaj), ekzemple, iu certa Okamaĉ , kies Ekstermoj reprezentas la Siberian Skolon. Krome abundas, ene de kelkaj dialogoj, preskaŭ nepercepteble uzitaj citaĵoj kaj titoloj de vere famaj verkoj de niaj pasintaj aŭtoroj. Mi lasos al la leganto interpreti, kio finfine estas piĉismo kaj istvanaj kalemburoj. Tamen mi aŭdacas kredi, pro la respektemo, kun kiu ili estas menciitaj, ke Van de Velde vere omaĝis verkojn de Sten Johansson kaj Ronald Cecil Gates, el kiuj li certe ricevis iom da influo. Sed ne nur pri la Esperanto-kulturo oni trovos menciojn; ankaŭ esperant-rilataj verkoj menciiĝas en la teksto: bona ekzemplo estas Mirinda Kapitano (tio estas, Captain Fantastic , filmo, kie nia lingvo menciatas).\n\nKrom la mencioj pri la esperantlingva kulturo, la libro alportas al ĝenerala, sed preferinde ne-plu-novbakita leganto, iom da prilingvaj demandoj: jen estas lingvistika diskuto pri akcenta silabo en kunmetitaj vortoj, kaj jen normala, tamen al kelkaj legantoj ŝoka, ĉeesto de na kaj ri , pri kiuj Van de Velde nek poras, nek kontraŭas, nur simple uzas, laŭ siaj privataj stilaj bezonoj. Tre interesaj estas ankaŭ la slangaj, sed samtempe kaloĉajaj, dialogoj, kiuj testas nian kapablon interpreti esperantlingvan tekston sen la finaĵoj. Same interesa estas kreado de frazoj, kiel „Ne sedu!”, por ke oni ne senkulpigu sin.\n\nSed ne tiel finiĝas la prilingvaj demandoj: por malesperigi la bonlingvistojn, troviĝas en la libro diversaj, kvankam pivaj, nekutimaj vortoj: kaj oni ja devas elserĉi ilin, kio kontribuas, por ke ni almenaŭ pligrandigu la vortprovizon (mi mem neniam estis aŭdinta pri la verbo stamfi , ekzemple). Tamen, ĉar la vivo de lingvo ne apartenas al vortaro, estas en la teksto kelkaj nepivaĵoj, kiel, ekzemple, „kondoloj” anstataŭ „kondolencoj”; ie oni same trovas „elektran ŝnuron” (kial ne simpla „drato”)? Kaj tre interesaj novaj esprimoj, eble kreitaj de la aŭtoro mem, kiel „poteo”, mallongigo de „ po rtebla te lefono”. Fakte, pri nur unu el la lingvaj novigoj de Van de Velde mi ne povas konsenti: la esprimo „retren” kun la senco „retroen”; ĉar tiu fina o ne estas o-finaĵo. Sed, iel ajn, „retro” jam estas vorteto, kiu indikas movon.\n\nTamen la persona sinteno de la aŭtoro rilate al lingvo-uzo estas bonega signo de la plena esplorado, fare de la aŭtoro, kaj de Esperanto, kaj de sia propra stilo, kio, en tempoj, kiam oni plendas pri pasteŭrizado de la beletrarto, estas ĉiam bonvena. Ĝuste pro tio oni jam devas saluti la kuraĝon de Lode Van de Velde krei tian verkon Aspiroj , kies tre neatendita konkludo estas jam kaj surprizo por la leganto, kaj hoko por estonta daŭrigo.\n\nFine, ĉar temas pri detektiva romano, mi finos ĉi tiun recenzon, invitante la legonton mem detektivi la libron, celante malkovri en ĝi, kial ĝia titolo estas ĝuste Aspiroj .", "author": "Fernando PITA", "categories": ["Aktuale", "Nova ingredienco"], "audio_links": null}
{"url": "https://www.monato.be/2021/012659.php?p", "title": "La etikedo fariĝas inteligenta", "published": "2021-02-01 00:00:00", "content_text": "Fakuloj el la esplorcentro ENEA de Portici [pórtiĉi] (provinco Napolo, en Italio) ĵus patentis sendratan temperatur-indikilon, por ke eblu monitori la konservo-staton de velkemaj produktoj en la fakoj agro-nutra kaj medicina.\n\nLa indikilo, enigebla en la etikedon, ne bezonas pilojn aŭ sensilojn kaj kapablas informi per simpla „jes/ne” pri superado de antaŭdifinita temperatura sojlo, enmemorigante la donitaĵojn.\n\nLa indikilo funkcias per la teknologio RFID (Radio-Frekvenca IDentigo, angle Radio Frequency Identification ). La pionira sistemo povas esti uzata en la malvarmo-ĉeno, precipe en la kampo de loĝistiko de rapidputraj varoj kaj en ĉiuj okazoj, en kiuj necesas konservi iun stokadotemperaturon.\n\nLa sistemo havas malaltan produktokoston kaj funkcias sen pilo (kun klaraj ŝparo kaj profito por la medio). Ĝi povas detekti varmo-eventon, registrante la informojn rilatantajn al iu nedezirata temperaturpinto en la momento mem, kiam ĝi okazas.", "author": "Cristina CASELLA", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2021/012662.php?p", "title": "Tragedia historio de Akadio", "published": "2021-02-01 00:00:00", "content_text": "Iuvespere, tuj antaŭ la ekapero de la krona viruso en nia regiono, mi spektis televidan programon, kiu temis pri fervoja rondvojaĝo tra Norda Ameriko, farita de angla ekspolitikisto. En tiu epizodo la vojaĝanto troviĝis en la orientaj kanadaj provincoj Nova Brunsviko kaj Nova Skotlando, teritorio, kiu antaŭ la traktato de Utreĥto portis la nomon Acadie laŭ la francaj enmigrintoj, kiuj tie vivis, laŭŝajne paceme, kun la indiĝena loka popolo, la Mikmak-indiĝenoj. Tie, la vojaĝanto renkontis anojn de la diversaj etnoj de Kanado: la posteulojn de skotgaelaj enmigrintoj, la franclingvanojn, la métis (idojn de unuiĝoj inter francoj kaj unuanacianoj. En Kanado, la originaj loĝantoj estas pli respekteme nomataj la Unuaj Nacioj , anstataŭ la antaŭa nomo „ruĝhaŭtuloj”.)\n\nDum la televida programo oni klarigis, ke Akadio estis parto de la tiel nomata Nova Francio, franca kolonio en Norda Ameriko. La unuan setlejon de francoj en la Nova Mondo fondis Champlain en 1605, ĉe loko nomata Port Royal. Tamen post la traktato de Utreĥto en la jaro 1713, kiu transdonis la teritorion al Britio, la akadianoj ne pretis promesi lojalecon al Britio dum la konflikto inter Francio kaj Britio pri posedo de la nord-amerikaj kolonioj. Plie, pro la fakto, ke ili estis rigardataj kiel subfosantoj kontraŭ la protestanta brita regno, la loĝantoj estis brutale forpelitaj de la teritorio. Iliaj domoj estis forbruligitaj, iliaj vilaĝoj detruitaj, kaj ili devis rifuĝi aliloken. Pluraj translokiĝis al la ŝtato Luiziano, Usono, kie iliaj posteuloj, kromnomataj kaĵunoj ( Cajuns ) ankoraŭ troviĝas. Dum sekvantaj jaroj, kelkaj akadianoj revenis al sia antikva hejmteritorio, nun konata kiel Nova Skotlando.\n\nProksimume cent jarojn post la elpelo de la akadianoj, la usona poeto Henry Wadsworth Longfellow (1807-1882) estis informita de alia samlanda verkisto pri ilia malĝoja historio. Tio inspiris lian longan poemon Evangeline , kiu dum la dek-naŭa jarcento estis (onidire) konata al ĉiu usona lernejano. La verko, eldonita en 1847, estas redaktita en la daktila heksametra stilo de la grekaj kaj latinaj klasikaĵoj, kaj enhavas kelkajn ege belajn erojn. Ĝi rakontas la fikcian historion de iu akadianino, Evangeline Bellefontaine, filino de respektata bienisto, kaj ŝia amato, Gabriel Lajeunesse, filo de vilaĝa forĝisto. Dum la dek-naŭa jarcento la poemo estis tre populara legaĵo en Usono, kaj ties komencaj versoj („Jen la pratempa arbaro / la susuraj kverkoj kaj cugoj 1 ...”), eĉ hodiaŭ estas ofte citataj inter poeziamantoj. Monumentoj al la akadianoj, kun statuoj de la fikcia Evangeline, troviĝas hodiaŭ en la urbo Martinville, Luiziano, kaj en Grand-Pré, Nova Skotlando.\n\nLa rakonto en la poemo Evangeline de Longfellow estas simpla kaj patosa. Post la forpelo kaj ekzilo de la akadianoj kaj la malvolonta apartiĝo de la amatoj, Evangeline dum jaroj provas retrovi Gabrielon. Ĉie ŝi serĉas lin, sed vane, kvankam plurfoje ŝi senscie troviĝas ne tre for de li. Finfine, kiam ŝi estas jam maljuna virino kaj monaĥino en la ordeno de la Fratinoj de Karitato, laboranta inter malriĉuloj, ŝi trovas la maljunan Gabrielon inter la viktimoj de epidemio en Filadelfio, kie Evangeline flegas la mortantojn. Li forpasas tenere tenate en ŝiaj brakoj.\n\nLa verko iĝis tre populara precipe en la 19a kaj frua 20a jarcentoj, kvankam la tragedio de Akadio nun estas preskaŭ forgesita en la moderna mondo. En diversaj lingvoj aperis tradukoj de la poemo de Longfellow, el kiuj pluraj estas en la franca, la lingvo de la akadianoj. Mi posedas du el tiuj francaj versioj. En libroformo mi havas eldonaĵon, kiu estas traduko de iu A. Bollaert, eldonita en Nov-Jorko en la jaro 1911, kun prefaco de Pascal Poirier, kanada senatano. Mi ne estas kompetenta por juĝi la kvaliton de la traduko, sed ĝi ŝajnas al mi bela kaj sufiĉe fidela, kvankam ne tute laŭvorta. La tradukinto ne imitis la daktilan heksametran skandadon de la originala angla teksto, sed elektis la francan aleksandron. Plie, malkiel la originalo de Longfellow (kiu ne rimiĝas), la versio de Bollaert havas dulinian rimadon. Ĉu tiu plene efikas, eble nur denaska franclingvano aŭ fakulo pri poezio rajtas decidi.\n\nLa fakto, ke Gabriel forpasas dum epidemio, sugestis al mi, ke eble la poemo Evangeline povus esti trafa legaĵo dum la ĉi-jara pandemio, sed verŝajne ni bezonas ion pli gajigan! Tamen, mi legis kaj ĝuis ĝin. (Parenteze, per ĉi tiu artikolo mi ne intencas defendi koloniismon. Neniu popolo rajtas perforte okupi kaj akapari la hejman teritorion de alia popolo, kiel faris eŭropanoj en la amerika kontinento kaj aliloke).\n\nMi permesas al mi aldoni iun ironian postskribon. La gaellingvaj skotoj, kiuj anstataŭis la francojn de Akadio, kaj nomis ĝin Nova Skotlando, estis mem ekzilitoj el la nordo de la antikva Skotlando, brutale forpelitaj de avaraj kaj kruelaj nobeloj kaj grandbienuloj. Inter tiuj ekzilitoj estis membroj de mia nord-skota klano.", "author": "Garbhan MACAOIDH", "categories": ["Aktuale", "POEZIO", "Literaturo"], "audio_links": null}
{"url": "https://www.monato.be/2021/012699.php?p", "title": "Scienco kaj spirita vivo", "published": "2021-02-01 00:00:00", "content_text": "Mi intencas atingi mense malfermitajn homojn sur la scienca kampo, esploristojn ... ne religianojn! Religio kaj scienco estas supraĵe disigitaj, sed profundnivele ili kuniĝas.\n\nFojfoje ne tre facilas al ni varbi adeptojn, precipe senpruve. Neskuebla fido, konvinkiĝo, venas nur per propra racia analizo. Maksimume ni povas fingromontri la vojon, sed ne eblas „piedirigi la vojaĝanton”. Pro troa amplekseco de tiu ĉi temo mi mencios minimumon el miaj vivspertoj kaj prezentos naturajn faktojn por estontaj esploroj de interesatoj. Scienco, krom hipotezoj, teorioj kaj leĝoj, postulas esploradon kaj eksperimentadon. Estas neeble akcepti „sciencajn raportojn” sen tiaj postuloj. Do, ek al la esplorado de la Spirito.\n\nMi estas okdek-kvar-jara brazilano, medicinisto dum 59 jaroj, ginekologo. Mi ankoraŭ laboras en mia konsultejo, sed ne plu kirurgias aŭ deĵoras hospitale. De mia infanaĝo, sesjara, mi travivis spertojn en la spirita kampo (specife Spiritisma Doktrino – laŭ Allan Kardec, la scienco de la spirito kaj spiritisma filozofio). Ĉio komenciĝis pro strangaj neordinaraj simptomoj kaj korpaj misfunkcioj ĉe mia patro. Tiajn perturbojn kaj malbonfarton neniu solvis per nia oficiala medicino.\n\nNi bezonas klaran respondon al ĉi tiu demando, por kompreni nian surteran destinon, nian transtomban pluvivadon kaj la kosman realon. Jen deirpunkto, unua demando „kiu mi estas?” Sokrato ĉe la orakolejo de Delfo alparolas la mondon: „Ekkonu vin mem.” Atentu bone, mi aŭdacas instrui neniun ajn homon. Mi nur alportas materialon por via rezonado, postaj konkludoj kaj reagoj.\n\nMi nur petas de la profesoroj, eminentaj filozofoj, psikologoj, stariĝi de siaj katedraj seĝoj kaj veni en la kampon, „kie okazas la fenomenoj” pruvantaj la realon de la spirito. Ĉiaj opinioj estos vanaj sen tiu esplorado, ĉar tio konsistigas nesciencan sintenon. Nur per eksperimentoj ni kompetentas konfirmi aŭ nei konkludojn. Ne imagu, ke tio estas rapida, supraĵa tasko. Ĝi ja estas la plej serioza tasko por homa estaĵo: iri internen, al sia Mio, de kie li ekrigardos tion, kio vere li estas.\n\nSpirito estas „fenomeno de la naturo”, sekve „esplorebla”, kiel jam estas science sufiĉe pruvite. Ĝi estas la intelekta energio kaj fundamento de nia tutaĵo ... Ĝi, nia tutaĵo, posedas spiritan korpon, krom la materia! En la Sankta Biblio (Korintanoj 1 ĉap. 15, versiklo 44) Sankta Paŭlo asertas al ni: „Se ekzistas laŭanima korpo, ekzistas ankaŭ laŭspirita korpo.” Allan Kardec nomas ĝin perispirito, duonmateria ilo interliganta la animon kaj la materian korpon.\n\nKomunikadon inter la videbla kaj nevidebla mondoj oni konstatis jam universale kaj ankoraŭ konstatas per eksperimentaj kaj spontanaj okazaĵoj. Tiuj faktoj estas registreblaj per fotoj, psikofonio, psikografio, materiiĝo de spiritoj kaj aliaj rimedoj. Lastatempe, precipe en Eŭropo, per la tiel nomata „perinstrumenta transkomunikiĝo” (elektronikaj aparatoj: telefono, komputilo, televidaparato), elkarniĝintaj homoj venas al ni ... sen interveno de mediumoj! Tiaj pruvoj estas je via dispono por esplorado.\n\nDum la jaroj 1969-1970 mi esploris pri du brazilaj mediumoj, en la subŝtato Minas Gerais: Antonio José de Salles (en la Spiritisma Centro D-ro Dias da Cruz, en la urbo Caratinga) kaj Fábio Machado (en Fraternidade Espírita Cristã Joseph Gleber (Kristan-spiritisma frataro J. Gleber), en la vilaĝo Itanhomi). Ĉe ili mi partoprenis plurajn seancojn celantajn nur medicinan kuracadon.\n\n„Ektoplasmo” estas nepra organa substanco; sen ĝi fenomenoj ne efektiviĝas. Jen difino laŭ la nova PIV: „Psikorigina emanaĵo, supoze eliranta el la korpo de iuj personoj kaj videbla de spiritista mediumo”. Ĝi estas organa substanco, per kiu spiritoj fariĝas videblaj, palpeblaj, kaj ĝi agas sur nian medion per siaj spiritaj manoj.\n\nFoje mia frato Paulo de Tarso Monken Gomes, inĝenieria studento, akompanis min al Caratinga. De du monatoj li suferadis de ventraj doloroj, submetiĝis al kelkaj ekzamenoj kaj medikamentoj, sed la malbonfarto daŭris, kaj ankoraŭ oni ne havigis al ni ĝustan diagnozon.\n\nEn la hotelo, vespere, mi trapasis neimageblan streson. Ventrodoloroj intense reaperis kaj li abunde vomis ... kun fekmaterialo tre malbonodora! Evidentiĝis akuta kaj gravega intesta obstrukco trudanta urĝan kirurgian prizorgon. Kion mi faru tiumomente? Ni gastis en malgranda urbeto de landinterno, kun minimumaj medicinaj rimedoj, sen flughaveno por tuja ekflugo, tre malproksime de granda urbo. Tiumomente tempesto, pluvego falis sur la urbon, sed interne de mi intensa angoro sufokis min. „Dio, helpu min!” mi petegis.\n\nNi kontaktis sinjoron Manuel Ribeiro, prezidanton de la spiritisma institucio, kaj li venigis al ni sinjoron Antonio de Salles. Ĝentile li akceptis nian alvokon, kaj pere de li, eĉ en ĉambro de la hotelo, neadekvata loko por tia agado, la spirito d-ro Joseph Gleber flegis la pacienton. Vomado kaj doloroj ĉesis, mia frato trankviliĝis, kaj tute sen plendoj li dormis la tutan nokton. Joseph Gleber postulis faston ĝis la oka vespere de la sekvanta tago, kiam li estos operaciita de li dum nia ordinara materiiĝa seanco.\n\nSekvatage, laŭkutime, Gleber malfermis la kurtenojn de la mediuma ĉambreto kaj alproksimiĝis bruste kaj mane lumigita al la pacienta lito, kie kuŝis mia frato. Aliflanke mi akompanis liajn gestojn. Liaj spiritaj verdlumigitaj manoj eniris en la abdomenon, faris diversajn movojn kaj elprenis materialon, tumoron. Poste aparte li min informis: neoplazio maligna. Mia frato ricevis dietan preskribon kaj instrukciojn por la postaj tridek tagoj. Ni flegis lin ĉe mi. Paulo postvivis kvin jardekojn, edziĝis kaj generis du filojn.\n\nSvarmas en amaskomunikiloj argumentoj de sciencaj gravuloj kontraŭ la ekzisto de la spirito. Tamen antaŭ mi materiiĝinta spirito, per mediumo kun apenaŭ fundamenta nekompleta klerigo, eltiris abdomenan tumoron el mia frato, kiu tute resaniĝis. En tiu okazo deva agnosko sin trudas: okazis materia kaj intelekta agadoj. Ĉu halucino?\n\nĈu fraŭdoj ekzistas dum tiaj fenomenoj? Evidente jes, ili ekzistas en ĉiuj homaj agadkampoj. Ni ne juĝu tutecon laŭ la escepto. Eĉ fraŭdo pruvas realon. Ĉu vi jam vidis iun fraŭdi ion neekzistantan? Se estas fraŭdo ... ankaŭ devige ekzistas la alia flanko: la realo!\n\nKompreneble mi prezentas nur unu el multegaj fenomenoj, kiujn mi observis dum jaroj ĉe Antonio de Salles kaj Fábio Machado. Ĉu demandoj en ĉi tiu tereno? Ĉu klarigoj diversaj? Jes, oni postulos dekojn, centojn. Sed ne estas paperspaco por detaloj kaj detaloj. Mi spronos vian scivolemon konsulti kelkajn kompetentajn esplorantojn, kiuj serĉis la veron ... kaj konvinkiĝis pri ĝi. En la apuda kadro estas listo enhavanta esplorantojn pri ektoplasmo kaj mediumeco de fizikaj efikoj.\n\nAnglio : William Crookes (1832-1919), fizikisto, kemiisto; Elizabeth d'Esperance (Elizabeth Hope, 1855-1919), verkistino, mediumo de fizikaj efikoj; Francio : Charles Richet (1850-1935), fiziologia medicinisto, Nobel-premiito 1913; d-ro Paul Gibier (1851-1900), doktoro de Univ. de Parizo; Gabriel Delanne (1857-1926), inĝeniero; d-ro Gustave Geley (1865-1924), psikiatro; Pollando : Franek Kluski (1873-1943), mediumo; Italio : César Lombroso (1835-1909), medicinisto, kriminalisto; Eusápia Paladino (1854-1918), mediumo; prof. Ernesto Bozzano (1862-1943), profesoro pri filozofio de la scienco, univ. de Torino; Rusio : Aleksandr Aksakov (1832-1903), diplomato, filozofo kaj ĵurnalisto; Usono : fratinoj Fox (Katherine, Leah kaj Margaret), mediumoj de tiptologio; Henry Slade (18..-1905); Brazilo : prof. d-ro Paulo Cesar Fructuoso, kancerologo, kirurgo; li partoprenis 40 jarojn da esplorado pri materiiĝoj por kuracado, kaj estas ankoraŭ laboranta ĉe Grupo Lar Frei Luiz (Grupo Hejmo Monaĥo Ludoviko), Rio de Janeiro; Francisco Peixoto Lins (1905-1966), materiiĝa mediumo; Anna Prado (1883-1923), materiiĝa mediumo; José Pedro de Freitas (1921-1971), mediuma kirurgo; Carmine Mirabelli aŭ Carlos Mirabelli (1889-1951), mediumeco de fizikaj efikoj; Gilberto Arruda (1941-2015), mediumo; Instituto de Metapsikaj Esploradoj de São Paulo (materiiĝoj de la katolika pastro Zabeu Kauffman); Julio Cezar Grandi Ribeiro, mediumo, inĝeniero, universitata profesoro; Sonia Rinaldi, IPATI (Instituto de Avangardaj Esploroj de Perinstrumenta Transkomunikiĝo) São Paulo.\n\nAltestimataj sciencistoj, karegaj samideanoj kaj kolegoj, ne kredu min, kredu neniun, kredu je vi mem, esploru kaj post eksperimentado serioza kaj nerapida akiru vian definitivan opinion. Miaparte mi estas devigita aserti: ni estas senmortaj estaĵoj. Do ni restu preparataj por surprizoj sur la vojo.", "author": "Mauricio MONKEN GOMES", "categories": ["Aktuale", "OPINIO", "Ĉu spirito ekzistas?"], "audio_links": null}
{"url": "https://www.monato.be/2021/012736.php?p", "title": "Poligloto instruas", "published": "2021-02-01 00:00:00", "content_text": "Davide Gemello [dávide ĝemelo] estas juna plurfaceta italo, kies podkasta 1 projekto kaj paralela jutuba kanalo 2 havas grandan sukceson inter lernantoj de la itala. La kanalo havas 31 000 sekvantojn, kaj estas en ĝi ĝis nun 121 filmetoj. La podkastoj, proksimume cent, troviĝas inter la plej popularaj lingvaj podkastoj en la kategorio „Lingvolernado” de Apple . Davide, kiu regas plurajn eŭropajn lingvojn, interalie la rusan je plej alta nivelo, rakontas pri sia historio, sia duobla reta projekto kaj sia delonga pasio pri lingvoj.\n\nMONATO : Sinjoro Gemello, vi iĝis tre konata en la lastaj jaroj pro via projekto Podcast Italiano (Itala podkasto). Kion vi povas rakonti al ni ĉi-rilate?\n\nGemello: Mi kreis la projekton Podcast Italiano ĉirkaŭ la fino de 2016. Unue mi lanĉis nur podkastojn, sed post unu jaro mi malfermis ankaŭ samnoman Jutub-kanalon. Komence ambaŭ tre similis, sed poste mi decidis tute disigi la du por plene ekspluati la specifan potencialon de ambaŭ. En la Jutub-kanalo mi nuntempe publikigas filmetojn daŭrantajn 10-15 minutojn, dum la podkastaj epizodoj kutime estas pli longaj, fojfoje unuhoraj. Mi kreis ĉi tiun duoblan projekton kun la ideo krei enhavon, kiu estu interesa kaj aŭtenta. Per „aŭtenta” mi celas „natura”, kio por mi signifas provi ne paroli ian artefaritan, kvazaŭ lernolibran, italan. Per „interesa” mi volas diri, nu, ja interesa: ofte la materialoj, kiujn oni uzas en lernejo por instrui lingvojn, estas enuigaj, nestimulaj, nelogaj por lernantoj.\n\nLa ĉefa diferenco inter mia kaj aliaj similaj projektoj kuŝas en tio, ke ofte aliaj kanaloj aŭ podkastoj tro emfazas gramatikajn aŭ leksikajn klarigojn. Sume, ili instruas rekte la italan kiel fremdan lingvon, donante klare tiun impreson. Mi esence devias de ĉi tia aliro: mi provas krei enhavon interesan, en bone komprenebla itala, je diversaj niveloj, kun elementoj, kiuj povas faciligi ankaŭ ilian didaktikan uzon. Mi prezentas subtekstojn kaj malfacilajn vortojn sur la ekrano, klarigitajn en la itala kaj tradukitajn al la angla.\n\nMia aliro estas do pli natura: mi malofte donas klarigojn pri la lingvo aŭ la gramatiko. Mi preferas doni al miaj sekvantoj belan enhavon en la itala, kiu kaptu ilian intereson.\n\nMONATO : Ĉu vi dediĉis al via projekto ankaŭ vian magistran tezon? Ĉu Podcast Italiano ebligas al vi gajni sufiĉe da mono? Kaj kiuj estas viaj projektoj por la estonteco?\n\nGemello: Mia magistra tezo efektive temis pri mia reta projekto. Ĝia titolo estas Podcast Italiano: studio di caso su un podcast per l'apprendimento della Lingua italiana (Itala podkasto: kazostudo pri podkasto por lerni la italan). Mi devas diri, ke la ekzamenkomisiono tre interesiĝis pri la temo. Tamen ne estis multe da tempo por esplori funde la aferon, se konsideri la nenormalajn kondiĉojn, en kiuj okazis la diskuto (interrete pro la pandemio).\n\nMi havas multajn ideojn por la estonteco, eĉ se mi ĉi-momente intencas antaŭsciigi nenion: estos tamen pluraj surprizoj. Koncerne enspezojn, ili venas nur parte de Jutubo (kiel reklamoj de Guglo); plej multaj el miaj enspezoj devenas de mia „Patreon-klubo” kaj de miaj itallingvaj lecionoj, de sponsoroj kaj de donacoj.\n\nMONATO : Kiel vi kreas viajn enhavojn? Kiom da tempo ĉiu epizodo postulas? En kio via laboro estas malsama al tiu de aliaj jutubistoj?\n\nGemello: Mi kreas miajn Jutub-filmetojn per la programaro Adobe Premiere Pro . Estas normale fari iujn investojn rilate al programaro, gastigado (por la podkasto kaj ĝia retejo), ekipaĵoj (mikrofono, kamerao, lumoj ktp). En Jutubo eblas malfermi kanalon sen elspezi ion ajn kaj uzi sian poŝtelefonon: la kvalito de la novtipaj lertaj telefonoj estas fakte pli ol bona. Se oni tamen intencas profesiiĝi, necesas investi. La tempo, kiun mi bezonas por ĉiu aperigenda ero, varias multe, depende de la speco de filmo kaj epizodo. Por unu filmeto mi bezonas foje eĉ dek horojn.\n\nLa temoj pritraktataj ĉefe rilatas al miaj personaj interesoj, sed kelkfoje mi plenumas ankaŭ la petojn de aŭskultantoj. Aliaj homoj tre ofte aperas en miaj filmetoj kaj epizodoj de la podkasto, kio miaopinie distingas min de aliaj similaj projektoj, en kiuj la dialoga elemento ja malabundas (dialogojn mi trovas male tre gravaj kaj instigaj por lerni lingvon).\n\nMONATO : Kio pri viaj studoj? Kaj kiel/kiam naskiĝis via pasio pri lingvoj?\n\nGemello: Mi komence studis tradukadon kaj interpretadon ĉe la lingvo-lernejo SSML Vittoria en Torino. Poste mi daŭrigis kaj iĝis magistro pri fremdaj lingvoj por internacia komunikado ĉe la universitato de Torino. Nun mi ne intencas daŭrigi miajn studojn: tio estus neebla en mia nuna labora situacio. Mi interesiĝis pri fremdaj lingvoj en aĝo de 12 jaroj, eklernante la anglan; poste mi studis la hispanan, la francan, la rusan kaj iomete la germanan.\n\nMi ne scias, kio pelas min lerni lingvojn. Mi opinias, ke kunestas multaj faktoroj: la intereso pri kulturo de lando kaj ties historio, la beleco de diversaj fonologiaj sistemoj kaj, fine, la plezuro, kiun mi sentas, kiam mi parolas kun iu en alia lingvo ol mia gepatra. Mi studis la rusan, ĉar mia unua universitato proponis ĝin inter la haveblaj fremdaj lingvoj kaj mi volis iun defion post la lernado de pli facilaj lingvoj.\n\nMi ĉiam rekomendas lerni lingvojn eksponante sin al ili kiel eble plej multe kaj fari per ili ion amuzan. Ĝenerale mi pensas, ke pasigi malpli da tempo pri la gramatiko ol kutime en lernejoj estas bona konsilo, sed tio ĉiam dependas de la tipo de homo. Iuj amas gramatikon, kaj mi ja konsilus al ili studi ĝin, kvankam pluraj fakuloj asertas, ke oni devas preferi aliron pli naturan kaj komunikan. Lernado devas esti amuziĝo, ne turmento.\n\nFine gravas substreki, ke kompreni kaj paroli lingvon estas du tre malsamaj aferoj: por bone paroli, oni bezonas tion fari multe; pasiva kontakto kun lingvo ja ne sufiĉas. Multlingvismo igas nin pli empatiaj homoj, ĉar tio estas maniero eksponi nin al malsamaj kulturoj. Tre praktike, povi vojaĝi kaj ne devi uzi la anglan estas tre oportune. El kogna vidpunkto, mi scias, ke ekzistas diversaj studoj priaj (ekzemple oni diras, ke lingvoj helpas prokrasti la aperon de la malsano de Alzheimer), sed mi ne havas kompetentojn en ĉi tiu kampo.\n\nMONATO : Ĉu do eblas nuntempe labori kaj gajni monon per agrablaj kaj amuzaj retaj projektoj kiel Podcast Italiano ?\n\nGemello: Podcast Italiano fariĝis mia ĉefa profesio antaŭ kelkaj monatoj, sed mi instruas la italan ankaŭ per pli tradiciaj lecionoj (per la retejo Italki ), kio havigas al mi la duonon de miaj enspezoj. Mi pensas, ke interretaj lecionoj havas multajn avantaĝojn kompare al ĉeestaj: ne necesas moviĝi, ili ĝenerale kostas malpli, eblas facile registri lecionojn por aŭskulti ilin denove, oni povas uzi diversajn ciferecajn ilojn, kiujn la diversaj platformoj disponigas. Se diri la veron, mi neniam faris ĉeestajn lecionojn, do mi ne vere kapablas kompari. La pagoj por la retaj lecionoj okazas interrete kaj, se oni uzas platformojn (kiel en mia okazo), ĉi tiuj tenas elcentaĵon.\n\nMONATO : El lingva vidpunkto, ĉu iu aparta, nekutima strategio pravigas la grandan sukceson de via jutuba kanalo?\n\nGemello: Esence mi provas paroli sufiĉe naturmaniere, evidente klopodante prononci vortojn plej bone kaj klare. Mi ne ŝatas fari tro da simpligoj: maksimume mi donas alternativajn sinonimojn, kiam mi sentas, ke vorto aŭ frazo povas krei problemojn al fremdulo. Koncerne filmetojn, mi kutime havas aron da sekvendaj punktoj, kiujn mi volas pritrakti, sed mi ne legas ion antaŭe pretigitan. En la podkastoj ĉio dependas de la tipo de epizodo: fojfoje ili estas spontaneaj, kelkfoje mi havas tekston por legi.\n\nMONATO : Vi estas poligloto kaj partoprenis kelkajn internaciajn aranĝojn por plurlingvuloj. Ĉu vi povus diri pli pri tio?\n\nGemello: Estas tri ĉefaj eventoj dediĉitaj al lingvaj entuziasmuloj: la Poliglota Kunveno, la Poliglota Konferenco kaj LangTalk . Mi partoprenis nur la unuan, en 2018. Mi devus esti irinta al la ĉi-jara aranĝo, sed ĝi estis prokrastita. Tamen la organizantoj kreis interretan renkontiĝon por tiuj, kiuj jam pagis la aliĝon. Estas multaj seminarioj pri diversaj lingvaj temoj, sed la plej amuza aspekto estas la eblo renkonti homojn kun la sama pasio, kaj praktiki diversajn lingvojn. La eventoj estas pagendaj.\n\nMONATO : Ĉu vi ĉiam vivis en Italio aŭ ankaŭ eksterlande?\n\nGemello: Mi loĝis tri monatojn en Moskvo (temis pri interŝanĝo kadre de mia unua universitato) kaj kvin monatojn en Budapeŝto (por projekto de la programo Erasmus ). Mi estis studanta la rusan en mia itala universitato, do loĝi en Moskvo estis tre utile. En Budapeŝto tamen mi ne povis lerni la hungaran. Mi komencis kun bonaj intencoj, sed mi devas konfesi, ke mia intereso poste malpliiĝis. La hungara estas tre kompleksa lingvo, ne hindeŭropa, kiu verdire neniam multe allogis min. Do mi tute forlasis ĝin post iom da tempo.\n\nMONATO : Ĉu estas pli bone lerni multajn lingvojn je baza nivelo, aŭ malmultajn lingvojn je alta nivelo?\n\nGemello: Mi kredas, ke ĉiuj devas agi laŭ sia deziro. Estas tiuj, kiuj ellernas „nur” tri lingvojn profunde, kaj estas tiuj, kiuj lernas tridek lingvojn je baza nivelo (mi rekomendas ĉi-rilate la tre interesan Jutub-kanalon laoshu505000 ). Laŭ mi estus bone, se ĉiuj homoj lernus almenaŭ unu fremdan lingvon bone, venkante almenaŭ unulingvecon.\n\nMONATO : Kio pri ekzamenoj kaj atestiloj? Ĉu ili estas necesaj por atesti sian propran konon pri fremda lingvo?\n\nGemello: Mi pensas, ke ekzamenoj kaj atestiloj estas utilaj, ĉar ili pelas homojn plibonigi iujn aspektojn de siaj scioj pri lingvo, kiujn ili eble ignoris. Mi ne scias, tamen, kio estas la reala rilato inter la nominala kaj la reala niveloj. Tio, kion mi povas diri, estas, ke inter la nivelo C2 kaj la nivelo de denaska parolanto (precipe se temas pri homo kun bona kultura nivelo) estas abismo, kion ajn malan asertas la Komuna Eŭropa Referenckadro, laŭ kiu C2 respondas al la nivelo de denaska parolanto.\n\nMONATO : Ĉu vi konas Esperanton? Kion vi opinias tiurilate?\n\nGemello: Mi trovas ĝin nobla projekto, kiu tamen ne sukcesis disvastigi sin tiel amase, kiel probable celis ĝia kreinto. Mi ne scias kial, ne sciante la aferon plene. Min ne aparte allogas Esperanto kiel fremda lingvo, ĉar mi vidas fremdan lingvon kiel ilon por aliri specifan kulturon, dum Esperanto ne estas asociita kun iu ajn nacia kulturo, estante laŭdifine transnacia lingvo. Tamen mi trovas fascina kaj bela tion, ke estas komunumoj de pasiaj gelernantoj kaj ke ekzistas eventoj kaj revuoj por Esperanto-parolantoj.\n\nMONATO : Kio pri klasikaj lingvoj? Ĉu ili logas vin kiel la modernaj?\n\nGemello: Mi studis la latinan en mezlernejo, sed mi ne povas diri, ke mi vere scias ĝin. Mi neniam tre amis ĝin, kvankam mi ĉiam estimis la ligon inter la latina kaj la itala. Estontece eble mi reprenos ĝin: kiu scias? Mi tamen apenaŭ komprenas la gravecon de studado de la latina en lernejoj en 2020. Mi sincere pensas, ke ekzistas pli utilaj fakoj en la hodiaŭa mondo (ekzemple programado) ol mortinta lingvo. Mi kredas, ke la avantaĝoj devenantaj de scio de la latina kaj de la pragreka por multaj homoj estas marĝenaj kaj misproporciaj, se konsideri la enorman kvanton da horoj dediĉitaj al ilia studado. Lerni ajnan lingvon ja estas favore je kogna nivelo: estas tamen pli inde lerni unu, kiu estas ankoraŭ parolata.\n\nMONATO : En Italio multaj homoj apenaŭ scias fremdan lingvon, kvankam la plimulto parolas iun lokan dialekton. Ĉu tio malfaciligas lerni aliajn lingvojn?\n\nGemello: Mi ne opinias, ke dialektoj malhelpas la lernadon de fremdaj lingvoj; male, ili povas estigi avantaĝon. Dulingvuloj pli emas lerni novajn fremdajn lingvojn. Mi sincere pensas, ke la itala malemo lerni fremdajn lingvojn havas diversajn kaŭzojn, ĉefe tion, ke en Italio filmoj kaj televidserioj estas dublataj kaj ne ekzistas la kutimo de subtekstoj. Mi kredas, ke kulturaj faktoroj povas havi ian influon, sed estas por mi malfacile kompreni la aferon funde.\n\nMONATO : Kion vi opinias pri la monda disvastiĝo de la angla kiel internacia lingvo?\n\nGemello: Laŭ mia opinio, ĉiu el ni devus scii la anglan, spite al tiuj, kiuj parolas pri „lingva imperiismo”. La angla, ĉu oni ŝatas tion aŭ ne (kaj mi tre bone komprenas, kial oni eble ne ŝatas tion), estas esenca, ĉefe je nivelo de laboro kaj trejnado. Post la lernado de la angla, evidente estus bone scii duan fremdan lingvon.\n\nFinfine, jen kion Eŭropa Unio esperas por siaj civitanoj: scion de du EU-lingvoj. Ni bone scias la avantaĝojn ekkoni duan, trian, kvaran lingvon: temas pri kultura riĉigo, ebliganta pli bone koni la aliajn landojn, havi rilatojn kun homoj el aliaj lokoj ktp. Por la itala la samaj kialoj validas, precipe tiuj pri la kultura aspekto: plej multaj el tiuj, kiuj lernas la italan, faras tion pro la fascino, kiun nia lando elvokas en la menso de multaj.\n\nMONATO : Ĉu eblas nuntempe bone lerni lingvon eĉ ne loĝante en lando, kie ĝi estas parolata?\n\nGemello: Mi pensas, ke la tezo, ke „por lerni lingvon necesas iri tien, kie oni ĝin parolas”, ne plu estas defendebla. Mi konas sennombrajn okazojn de homoj, kiuj lernis multajn lingvojn tre bone sen vivi en la lando, kie ili estas parolataj. Ni vivas en epoko, kiam teknologio donas aliron al senprecedenca kvanto da enhavo kaj ebligas al ni paroli kun homoj, kiuj loĝas en ĉiuj anguloj de la mondo. Estas klare, ke vivi surloke povas helpi multe, precipe se oni havas la ĝustan pensmanieron kaj la emon iri paroli kun lokaj homoj (anstataŭ ŝlosi sin en sia grupo de samlandanoj). Ni memoru, ke ja la sinekspono kaj la daŭra uzado de la lingvo plibonigas nian konon pri ĝi: se ni veturas al Anglio kaj ni ne eliras el domo aŭ hotelo, ni neniam lernos ion ajn. Ne la geografia ejo nin igas lerni, sed la daŭra uzado de la lingvo, pasiva kaj aktiva.", "author": "Elisabeth ZANNIER", "categories": ["Aktuale", "INSTRUADO", "Moderna vivo"], "audio_links": null}
{"url": "https://www.monato.be/2021/012749.php?p", "title": "Ne tiom malfacilas la ĉina lingvo", "published": "2021-02-01 00:00:00", "content_text": "Nuntempe en la mondo estas pli ol 200 landoj, kun 7,62 miliardoj da loĝantoj, inter kiuj 1,4 miliardoj estas ĉinoj. La longa historio de Ĉinio, kune kun ties antikva kulturo kaj rapide evoluanta ekonomio, en la lastaj jaroj altiras la atenton de aliaj popoloj, allogante ilin pli kaj pli. Kreskanta nombro da homoj nehazarde volas lerni la ĉinan lingvon. Inter la interesatoj pri la ĉina multaj tamen hezitas, ĉu lerni ĝin aŭ ne. Timigas ilin la malfacileco de tiu idiomo. Pluraj opinias, ke la ĉina lingvo estas la plej malfacila el ĉiuj, pro la grandega nombro da ideografiaĵoj kaj pro la kvar parolaj tonoj. Ĉu tamen la ĉina estas tiel malfacila?\n\nJes, ĝi efektive tute ne estas facila lingvo por alilandanoj. Sed ĝia malfacileco estas troigata, kaj tio timigas multajn lernemulojn. Jen kelkaj konkretaj analizoj. Leginte ilin, vi trovos, ke la ĉina lingvo ne estas tiel kompleksa, kiel multaj imagas.\n\nVortoj de multaj lingvoj formiĝas per alfabetoj de maksimume tridek literoj, dum la vortoj de la ĉina lingvo formiĝas per ideografiaĵoj. Kiom da ili estas en la ĉina lingvo? Sume estas kelkaj dekmiloj. La libro Granda vortaro de ĉinlingvaj ideografiaĵoj (ĉine 汉语大字典), eldonita en 1990, ja enhavas pli ol 56 000 ideografiaĵojn. Kiu kapablas memori tiom multe da ili? Jes, tio ne estas ŝerco. Tamen neniu ĉino konas ĉiujn ĉinajn ideografiaĵojn. La plimulto el tiuj 56 000 jam estas forlasita. Hodiaŭ oni uzas iom malpli ol 3000, kaj post la lernado de 1000 el ili oni povas rekoni pli ol 90 % de la ideografiaĵoj en ĵurnalo aŭ gazeto.\n\nCerte, ankaŭ 1000, 2000 aŭ 3000 ideografiaĵoj estas malfacilaj por alilandaj gelernantoj. Sed oni ne bezonas mekanike lerni tiujn diversajn formojn. Unue, ĉiu ideografiaĵo formiĝas per kombinoj de fiksitaj kaj limigitaj strekoj. Ĉinaj ideografiaĵoj havas ok bazajn strekojn. Ekzemple, 中 (centra) formiĝas per kvar strekoj, 国 (lando) formiĝas per ok strekoj. En la moderna ĉina lingvo la plej simplaj ideografiaĵoj havas nur unu strekon, ekzemple 一 (unu), 乙 (dua). Kiom da strekoj havas la plej kompleksa? Tridek ses: 齉 (nazoŝtopiĝo). Sed trankviliĝu! Aktuale ĉinaj ideografiaĵoj averaĝe havas ĉirkaŭ ok strekojn. Ekzemple, 世界语 (Esperanto) havas kvin, naŭ kaj naŭ strekojn; 春, 夏, 秋, 冬 (printempo, somero, aŭtuno kaj vintro) havas respektive naŭ, dek, naŭ kaj kvin strekojn.\n\nDue, multaj ideografiaĵoj kombiniĝas per aliaj ideografiaĵoj aŭ strukturaj partoj. Ekzemple, 众 (amaso) formiĝas per triobla 人 (homo), 林 (arbaro) formiĝas per duobla 木 (arbo, ligno), 明 (lumo) formiĝas per 日 (suno) kaj 月 (luno). Krome, multaj ideografiaĵoj havas samajn strukturajn partojn. Ekzemple, la ideografiaĵoj 读 (legi), 话 (vorto), 说 (paroli), 议 (diskuti) kunhavas la strukturan parton 讠, kiu signifas „paroli” aŭ „vorto”.\n\nAlia ekzemplo: 饱 (sata), 饮 (trinki), 饭 (manĝo), 饼 (ĉina patkuko); - ĉiuj el ili kunhavas la strukturan parton 饣, kiu signifas „manĝi” aŭ „trinki”.\n\nEn la ĉina lingvo estas 53 tiaj strukturaj partoj, per kiuj oni formas multajn ideografiaĵojn. Do oni povas imagi, ke skribi ĉinajn ideografiaĵojn similas al ludado per lignokubetoj, kio faciligas la lernadon de ĉinaj ideografiaĵoj.\n\nEn eŭropaj lingvoj vortoj formiĝas per literoj. En la ĉina lingvo vortoj formiĝas per ideografiaĵoj, ekzemple 新闻 (novaĵo), 科学 (scienco), 计算机 (komputilo), 联合国 (Unuiĝintaj Nacioj). Certe, lerninte ideografiaĵojn, oni devas lerni ankaŭ la signifon de vortoj. Sed lernantoj de la ĉina lingvo povas kompreni vortojn per signifoj de la ideografiaĵoj en ili. Ekzemple, 飞机 (aeroplano) = 飞 (flugi) + 机 (maŝino); 计算机 (komputilo) = 计算 (komputi) + 机 (maŝino); 电视 (televido) = 电 (elektroniko) + 视 (vidi); 电话 (telefono) = 电 (elektroniko) + 话 (paroli). Do, lerninte signifojn de ideografiaĵoj en iu vorto, oni povas provi analize dividi vortan signifon. Se vi ne povas ĝuste dividi, almenaŭ tio helpas vin kompreni kaj memori la vortojn.\n\nLa ĉina estas tona lingvo; do, krom la elparolon oni devas lerni la tonon de ideografiaĵo apud la sono. Ekzemple: 妈 (patrino), 麻 (kanabo), 马 (ĉevalo), 骂 (insulti) - la prononco de tiuj kvar ideografiaĵoj estas ĉiam „ma”, sed kun kvar malsamaj tonoj: m, má, mǎ, mà. Eble ankaŭ tio timigas vin. Sed tonoj ne tre gravas, ĉar, kiam vi parolas ĉine, oni povas facile kompreni vin laŭ la kunteksto, eĉ se vi tute ignoras la tonojn.\n\nLa oficiala lingvo de Ĉinio estas Putonghua (普通话, komuna lingvo), nome la norma ĉina lingvo. Sed Ĉinio estas ege granda, kun multege da homoj el diversaj nacioj. Sub Putonghua estas ok grandaj dialektoj kun multaj sub-dialektoj parolataj de la han-nacio, la ĉefa nacio de Ĉinio. Krome estas ankaŭ lingvoj de naci-malplimultoj. Do la sumo de la diversaj lingvoj en Ĉinio superas centon. Sed alilandaj gelernantoj ne zorgu pri tiu situacio; unue, ĉar multaj el tiuj lingvoj malaperas, kio estas la neevitebla tendenco en socia disvolviĝo. Restas malpli kaj malpli da lingvoj en Ĉinio, kiel en iu ajn alia parto de la mondo. Certe iuj bedaŭras tion. Tamen la malpliiĝo de lingvoj favoras la komunikiĝon inter homoj, kio akcelas la socian disvolviĝon.\n\nDue, en la jaro 1956 la ĉina registaro ja ekpopularigis Putonghua, la komunan lingvon por ĉinoj. Laŭ enketo ĉirkaŭ 80 % de la ĉinoj povas paroli ĝin. En lernejoj kaj universitatoj lecionoj estas instruataj per tiu komuna lingvo, tial ĉiuj kleriĝintoj povas paroli ĝin. Do por komunikiĝi kun plejparto de la ĉinoj sufiĉas lerni kaj paroli nur unu lingvon, la norman komunan lingvon.\n\nLa ĉina ideografiaĵaro estas efika komuniksistemo. Kvankam oni bezonas relative longan tempon por lerni ideografiaĵojn, oni povas almenaŭ legi ilin rapide. Tio estas facile komprenebla: rigardi bildon estas pli rekte kaj pli tuje ol legi tutan tekston. Legante ideografiaĵojn ne-literumante, oni povas tre rapide kompreni tekston. Ekzemple, legante gazeton, oni povas koni la tekstan skizon de paĝo en la ĉina lingvo en kelkaj sekundoj, dum oni bezonas kelkajn minutojn por esperantlingva teksto.\n\nĈinaj ideografiaĵoj estas uzataj ankaŭ en Japanio apud japanaj literoj (仮名, kanaoj). Kiam japanoj veturas rapide sur ŝoseo, ili povas facile legi la atentigajn vortojn en la ĉina, sed la vortoj skribitaj en japanaj literoj estas malfacile kompreneblaj laŭ la sama rapido.\n\nĈinoj estas gastigemaj kaj toleremaj, aparte al eksterlandanoj. Kiam eksterlandanoj parolas la ĉinan lingvon, eĉ se la elparolo ne estas bona aŭ estas tre malflua kaj balbuta, ĉinoj ja admiras la parolantojn. Tio ne dependas de nura ĝentileco aŭ hipokriteco, sed temas pri sincera admiro pri tiu, kiu parolas en la ĉina. La ĉinoj ĉiam ĝojas, kiam alilandanoj parolas ĉine. Do, forĵetinte vian timon, diligente lernu kaj kuraĝe parolu (kaj skribu) la ĉinan lingvon!\n\nAktuale preskaŭ ĉiuj komputiloj kaj poŝtelefonoj povas aperigi la ĉinajn ideografiaĵojn. Se la via ne povas tion fari, eblas elŝuti kaj instali senpage ĉinan tiparon el Guglo .", "author": "Solis (LIU Xiaozhe 刘晓哲)", "categories": ["Aktuale", "LINGVOLERNADO", "Lingvo"], "audio_links": null}
{"url": "https://www.monato.be/2021/012785.php?p", "title": "Lando sen antisemitismo", "published": "2021-02-01 00:00:00", "content_text": "Juniofine 2020 en Tirano, la ĉefurbo de Albanio, estis starigita monumento memore pri Holokaŭsto, omaĝe al la ses milionoj da pereintaj hebreoj 1 kaj al la albanoj savintaj hebreojn antaŭ kaj dum la dua mondmilito.\n\nEstas jam konate, ke en Albanio neniu hebreo estis mortigita fare de nazioj aŭ sendita al la pereigaj koncentrejoj, kaj la nombro da hebreoj je la fino de la mondmilito tie estis pli ol dekobla kompare kun ilia nombro antaŭ la milito.\n\nTio kontrastas al la okazintaĵoj en la ceteraj eŭropaj landoj. Tiel en Pollando estis ekstermitaj 90 % de la tieaj hebreoj, en Germanio 88 %, en Grekio 77 %, en Jugoslavio 87 %, en Italio 17 %.\n\nMenciindas, ke la hebreojn en Albanio kaj en Kosovo savis lokanoj kaj eĉ ŝtataj aŭtoritatoj, kvankam ĉi tiuj kunlaboris kun italaj faŝistoj kaj germanaj nazioj. Oni provizis hebreojn per albanaj pasportoj kun islamanaj nomoj kaj kaŝis ilin en la hejmoj de albanoj, eĉ en la domoj de altrangaj aŭtoritatuloj.\n\nDoktorino Anna Cohen diras, ke ŝia familio devenis el Joanino (Grekio), kie nur 10 % de la hebreoj saviĝis. Kune kun siaj gefratoj ŝi iris al la montoj apud la havenurbo Vloro (Albanio) kaj miksiĝis tie kun la lokanoj. Tiutempe 50 000 hebreoj de Tesaloniko (Grekio) estis ekstermitaj.\n\nTian konduton eksplikas la tradicia moro de albanoj pri protektado de gastoj, eĉ je la kosto de propra vivo, laŭ la principo, kiun albanoj nomas besa (sankta promeso aŭ vorto de honoro).\n\nEn Serbio dum la jaroj 1939-1940 la faŝista organizaĵo ZBOR ( Združena Borbena Organizacija Rada ), kiun gvidis Dimitrije Ljotić, kompilis la nomliston de ĉiuj 92 hebreaj familioj en Kosovo kaj en 1941 enmanigis la liston al la germanoj. La serba registaro de Milan Nedić faris plejeblon por trovi hebreojn ne nur en Serbio mem, sed ankaŭ en la partoj de Kosovo regataj de ĝi.\n\nPri la konduto de albanoj rilate al la hebreoj rifuĝintaj el Jugoslavio skribis fotografisto Gavra Mandil en la libro Život u crno-belim slikama (Vivo en nigro-blanko), kie li priskribas la albanajn gastamon kaj bonkorecon al la hebreoj.\n\nLa politika buroo de la ministrejo pri internaj aferoj de Albanio per telegramo de la 30a de marto 1942 ordonis la prefektejojn de Priŝtino, Peja, Prizren kaj Dibra, ke ĉiujn hebreojn oni veturigu al Berat (Albanio).\n\nLa unua grupo el 100 personoj alvenis al Berat la 5an de aprilo 1942. La 9an de aprilo alvenis al Fushë-Prezë dua grupo el 79 personoj el Peja. La 5an de julio 69 hebreoj el la prizono de Priŝtino ekveturis al Kavaje, Burrel, Kruje kaj Shijak (same en Albanio). Aliaj grupoj alvenis komence de 1943 el Prizren, Priŝtino, Ferizaj k.a.\n\nRiza Drini, la prefekto de Priŝtino dum 1941-1942, kaj Hysen Prishtina, kiu estis prefekto de Priŝtino dum 1943-1944, diversmaniere helpis savi multajn hebreojn de Priŝtino kaj aliaj urboj de Kosovo. Riza Çitaku, tiama loĝanto de Priŝtino, aŭtune de 1943 savis la edzinon de Josef Bahar, kaŝante ŝin en sia hejmo.\n\nMenciindas, ke la serbaj komunistoj, enirinte Priŝtinon novembre 1944 mortpafis, kune kun centoj da riĉaj albanoj, ankaŭ la riĉajn hebreojn Salamon Bahari kaj ties filon Moshe Bahari.\n\n„Kiam la nazioj okupis Albanion oktobre de 1943, Rafael Jakoel kaj lia bofilo loĝis en la urbo Vloro. Ili vojaĝis al Tirano por renkonti la ministron pri internaj aferoj Xhaferr Deva”, – rakontas Felicita, nepino de Rafael. La ministro certigis ilin, ke nenio malbona okazos al ili kaj ordonis, ke oni tuj sendu ilin kaj la aliajn en sekurajn lokojn de la lando. Tiel oni agis rilate al almenaŭ 400 hebreoj el Kosovo.\n\nMunicipa sekretario Arif Aliçkaj el Deçan (Kosovo) helpis dekojn da hebreoj saviĝi el Makedonio kaj Serbio, kaŝante ĉiujn en albanaj familioj kaj poste veturigante ilin en Albanion. Ĥaim Adzhes, Jacques Rubinoviĉ 2 kaj Sarina Samuiel-Bahar estis savitaj fare de albanoj en Gjakova (Kosovo). Josif Levi, eksa rabeno de Priŝtino atestas, ke Prenk Uli, albano, savis 52 hebreojn. Fruktovendisto Arsllan Rezniqi venigis el Skopje (Makedonio) al Kosovo centojn da hebreoj kaj poste helpis al ili iri al Albanio. Pro tio la Memorejo pri la Martiroj kaj Herooj de Holokaŭsto Jad Vaŝem (Jerusalemo) honoris lian familion per la titolo justulo inter la popoloj .\n\nLa serba esploristo Milorad Vavić estis la unua, kiu (en sia verko Kosovski jevreji za vreme okupacije 1941-1944 , La hebreoj de Kosovo dum la okupacio 1941-1944, publikigita en 1983) menciis la nombron de 519 hebreoj en Kosovo, el kiuj, laŭ li, 200 estis pereintaj. Al tio referencas en „La arkivaj fontoj serbo-hebreaj” P.D. Ivanov, en sia libro Jevreji Kosova i Metohije (Hebreoj de Kosovo kaj Metohio), Beograd, 1988, p. 70.\n\nProfesoro Shaban Sinani el Tirano trovis originalan dokumenton el la jaro 1947 pri korespondado en 1943-1944 en la germana, laŭ kiu la albana divizio de SS „ Skanderbeg ” (formita en aŭgusto 1944) arestis 510 personojn kaj eskortis ilin al la koncentrejo Sajmište apud Beogrado kaj ne al Bergen-Belsen. Temas pri transporto de hebreoj, komunistoj, partizan-simpatiantoj kaj politike suspektindaj personoj – albanoj, montenegranoj kaj serboj, inter kiuj estis nur 32 hebreoj. Laŭ alia studo, inter tiuj hebreoj estis nur unu persono el Priŝtino. Bedaŭrinde la misinterpretitajn nombrojn utiligis seriozaj historiistoj kiel Berndt Fischer kaj Noel Malcolm.\n\nLaŭ la enciklopedio Pinkas ha-Kehilot ( Yad Vashem , 1998), en Albanio ne okazis Holokaŭsto. La Internacia Forumo pri Holokaŭsto, okazinta en Stokholmo en la jaro 2000, same konfirmis, ke ne nur en Albanio malekzistis Holokaŭsto, sed albanoj savis milojn da hebreoj el aliaj landoj.\n\nEsploristoj kaj konantoj de la albana historio kaj historio de Holokaŭsto kiel Berndt Fischer, Noel Malcolm, H. Sarner, J. Goldfarb kaj P. Stambul diverstempe esprimis la opinion, ke 100 % de la hebreoj de Albanio transvivis la militon.\n\nBardhyl Selimi (1945) finstudis pri matematiko en la universitato de Tirano. Li estas kunlaborinto de PIV.", "author": "Bardhyl SELIMI", "categories": ["Aktuale", "ALBANIO", "Politiko"], "audio_links": null}
{"url": "https://www.monato.be/2021/012813.php?p", "title": "Litovio dekstriĝis", "published": "2021-02-01 00:00:00", "content_text": "La lastaj elektoj por la litovia parlamento ( Seimas ) okazis en vere eksterordinaraj kondiĉoj de la kovima pandemio, kio estis grandega defio por ĉiuj elektantoj kaj por ĉiuj elektaj komisionoj. Malgraŭ tio, ke la elektoj estis planitaj por la 11a de oktobro (la unua fazo) kaj la 25a de oktobro (la dua fazo), multaj elektantoj penis voĉdoni anticipe por eviti nedezirindan troan akumuliĝon en balotejoj kaj riskon de infektiĝo.\n\nEn la elektoj entute partoprenis 1 175 026 civitanoj (aŭ 47,81 %). Ili elektis 141 parlamentanojn por kvarjara periodo – ĝis la jaro 2024. La rezultoj montris, ke ĉi-foje la elektojn gajnis la konservativa Patria Unio – Kristandemokratoj de Litovio , kiu ricevis 50 lokojn en la parlamento, dum la ĝis tiam reganta partio Litova Unio de Kamparanoj kaj Verduloj regresis de antaŭaj 54 seĝoj: ĉi-foje ili ricevis nur 32. Liberala Movado kaj socialdemokratoj okupas po 13 seĝojn, Partio de Libereco (partio de plejparte junaj homoj, kiu kreiĝis nur en 2019) gajnis 11 kaj Laborista Partio ricevis 10.\n\nAl la 13a konsisto de litovia parlamento estis (re)elektitaj 81 jamaj parlamentanoj kaj 60 novaj. En la nova parlamento estas 38 virinoj kaj 103 viroj. Ilia averaĝa aĝo estas 49 jaroj, 99 procentoj de la parlamentanoj havas superan kleron. La plej maljuna parlamentano estas 77-jaraĝa kaj la plej juna estas 28-jara.\n\nTuj post la elektoj la tri centraj-dekstraj partioj – konservativuloj, liberaluloj kaj Partio de Libereco, kiuj gajnis 74 seĝojn en la parlamento – anoncis pri siaj planoj formi novan regantan koalicion. Estroj de tiuj tri partioj oficiale konfirmis, ke ili delegas la postenon de ĉefministro al la 46-jara Ingrida Šimonytė, kiu gvidis la liston de kandidatoj-konservativuloj por la elektoj. Interalie, Šimonytė kandidatis ankaŭ en la antaŭaj prezidentaj elektoj en 2019 sed malgajnis kontraŭ Gitanas Nausėda.\n\nEn la subskribita dokumento de la koalicia interkonsento, la dekstraj partioj indikis, ke ili intencas eviti politikon de malpermesoj; ne grandigi malzorgeme la financan ŝuldon; egaligi moralajn kaj etikajn kriteriojn por siaj agadoj al la juraj; postuli nulan toleremon pri koruptado; ne rapidi pri leĝofarado, sekvante la principon „malpli estas pli multe”; protekti kaj fortigi la konstituciajn rajtojn de la amaskomunikiloj pri ricevado kaj disvastigado de informoj.\n\nInter la plej proksimaj taskoj de la koalicio estas prizorgi la situacion pri kovimo, revizii planitajn investojn, „absolute bloki la nesekuran belorusan nuklean centralon en Astravets” kaj prepari refojan referendumon pri konstitucia amendo por legitimi pluroblan civitanecon, kiu povus koincidi kun la prezidentaj elektoj en 2024.\n\nEn la unua kunsido de la nova konsisto de la parlamento, kiu okazis la 13an de novembro, estis elektita parlamenta estraro, kiun ekgvidis la 37-jaraĝa eksa ŝakludanto-grandmajstro kaj nun estrino de la liberaluloj Viktorija Čmilytė-Nielsen.\n\nLaimius Stražnickas estas litova ĵurnalisto jam dum 35 jaroj. Li esperantistiĝis en 1974 kaj estas kunlaboranto de Monato ekde 1991.", "author": "LAST", "categories": ["Aktuale", "LITOVIO", "Politiko", "BALTIO"], "audio_links": null}
{"url": "https://www.monato.be/2021/012814.php?p", "title": "Militkrimoj en Afganio", "published": "2021-02-01 00:00:00", "content_text": "Ĵus aperis forte „redaktita” versio de raporto de komisiono, kiu – pro premo de persistaj ĵurnalistoj – esploris akuzojn pri militkrimoj de elitaj aŭstraliaj soldatoj en Afganio. Eĉ la versio havebla por normalaj homoj (kun sennombraj nigre kaŝitaj nomoj) estas ŝoka legaĵo. La komisiono, kiu malkaŝe volis minimumigi la akuzojn, tamen raportis, ke aŭstraliaj soldatoj murdis almenaŭ 39 senarmilajn afganajn kaptitojn, inter kiuj simplajn kamparanojn, neniel „teroristajn”. La raporto eĉ rekomendas, ke 19 soldatoj alfrontu tribunalon civilan, ne armean.\n\nOfte la murdo estis parto de groteska „ludo”: junaj soldatoj devis pruvi sian indecon aparteni al elita taĉmento per tia sangofridiga ago, iaspeca debuto. Poste oni dissternis pafilojn kaj telefonojn ĉirkaŭ la kadavrojn, fotis la „teroristojn” kaj skribis falsajn raportojn pri la incidentoj.\n\nKiam la raporto aperis, ĉiuflanke politikistoj esprimis sian naŭzon pri tiaj agoj, kiuj „tute ne akordas kun la honoro de nia profesia armeo” kaj estas „neaŭstraliaj”. Sed multaj certigis, ke temas pri subnivela grupeto da malbonuloj, kelkaj putraj pomoj en granda barelo da bonaj. Kaj ĝis nun neniu proponis, ke la altrangaj oficiroj, kiuj bedaŭrinde nenion sciis pri la krimoj, devas respondi al malfacilaj demandoj. Ĉu ili vere ne sciis – kaj do estis senefikaj komandantoj – aŭ ĉu ilia rolo estis eĉ pli malbona?\n\nAperis eĉ asertoj, ke la publikigo de tiaj informoj montras la forton de la aŭstralia demokratio – oni ja esploris kaj venis al tiaj konkludoj, kontraste, ekzemple, al la rifuzo de usonaj registaroj eĉ permesi, ke iliajn soldatojn akuzu neusonaj tribunaloj. Kvankam oni scias pri murdoj faritaj de britaj soldatoj, ĝis nun neniu estis akuzita. Tamen la aŭstralia ĉefministro Scott Morrison [skot mórison] tuj decidis, ke la akuzitoj devos esti juĝataj en Aŭstralio – ankaŭ la aŭstralia registaro ne respektas la aŭtoritaton de internaciaj tribunaloj.\n\nAŭdiĝas provoj defendi aŭ malpligravigi la murdagojn: niaj specialaj taĉmentoj daŭre devas patroli en la plej danĝeraj partoj de Afganio, jaron post jaro ili dediĉas sin al neplenumebla tasko, kaj tio kaŭzas fortan frustriĝon. Sendube, sed ĉu tio pravigas murdadon de sendefendaj kaptitoj?\n\nPli profunde, oni povas demandi, kial entute tiuj soldatoj estas en Afganio. Kiel la evoluo en tiu konfliktŝirata lando koncernas la naciajn interesojn de Aŭstralio? La respondo estas simpla: kiam George W. Bush estis usona prezidento, la aŭstralia registaro juĝis, ke necesas sin montri lojala aliancano de Usono.\n\nTrevor Steele estas aŭtoro. Profesie li instruis la germanan kaj historion.", "author": "Trevor STEELE", "categories": ["Aktuale", "AŬSTRALIO", "Politiko"], "audio_links": null}
{"url": "https://www.monato.be/2021/012815.php?p", "title": "Ĉu vira patrino?", "published": "2021-02-01 00:00:00", "content_text": "En novembro 2020 la supera kortumo en Londono rifuzis la apelacion de Freddy McConnell [fredi makonal], kiu volis registriĝi kiel patro de la filo, kiun li naskis en 2018.\n\nMcConnell registriĝis ĉe sia naskiĝo kiel ina, sed en la aĝo de 22 jaroj li ŝanĝis sian sekson al vira: li estis traktata per hormona terapio kaj kirurgia forigo de la mamoj, liaj oficialaj dokumentoj – inkluzive lian pasporton – estis ŝanĝitaj, kaj ekde tiam li prezentas sin socie kiel viro.\n\nEn 2017, jam oficiale agnoskite kiel viro, sed interrompinte la hormonan terapion, McConnell gravediĝis per artefarita fekundigo, kaj en januaro 2018 li naskis filon. Jura disputo komenciĝis dum la registrado de tiu nasko.\n\nNaskiĝatestilo en Britio havas devan kampon por „mother” („patrino”) kaj nedevan kampon por „father” („patro”). Ekde 2008 tiu dua kampo rilatas al „father/parent” („patro/gepatro”), por ke oni povu, laŭvole, agnoski la gepatrecon de la parulo de la patrino ankaŭ ĉe samseksa paro.\n\nĈar McConnell naskis la infanon, kaj la kampo por la „patrino” estas deva, la registristo metis la viran nomon de McConnell en la koncernan kampon. Ĉar li prezentas sin socie kiel la patro de sia filo, McConnell ne estis kontenta pri tiu decido kaj plendis laŭvice al du tribunaloj, petante, ke li aperu en la naskiĝatestilo aŭ kiel „father” („patro”), aŭ kiel „parent” („gepatro”), aŭ kiel „gestational parent” (esprimo sen jura difino laŭvorte tradukebla kiel „gravedec-gepatro”; en Esperanto oni verŝajne preferus la pli simplan esprimon „naskinto”).\n\nTamen, la unua tribunalo decidis, kaj la dua konfirmis, ke McConnell tamen estas „mother” („patrino”) de sia infano; laŭ la nuna leĝaro, la vorto „mother” jure signifas la naskinton de infano, ankaŭ se la naskinto oficiale estas viro.\n\nKun la rifuzo de la apelacio al la supera tribunalo, la jura vojo en Britio finiĝis. McConnell tamen esperas peti la Eŭropan Kortumon pri Homaj Rajtoj en Strasburgo, ke ĝi pritraktu la aferon.\n\nEdmund Grimley Evans estas esplorinĝeniero en la komputila fako kaj tradukinto de pluraj libroj en Esperanton.", "author": "Edmund GRIMLEY EVANS", "categories": ["Aktuale", "JURO KAJ SEKSO", "Moderna vivo"], "audio_links": null}
{"url": "https://www.monato.be/2021/012816.php?p", "title": "Ĉu korona aŭ krona viruso?", "published": "2021-02-01 00:00:00", "content_text": "Laŭ mi estus preferinde uzi la formon „korona viruso”: Laŭ biokemiistoj la nomo devenas de la aspekto en elektronmikroskopaj bildoj. Se tiaj bildoj montras nur projekcion (du-dimensian), la viruso ŝajnas havi kronon de pikiloj sur sia periferio. Sed sur bildo kun tri-dimensia perspektivo (el skananta elektronmikroskopo) la surfaco similas al korono de la suno, distribuita sur la tuta supraĵo de la sfero, ne nur laŭlonge de linio. La sfero kun korono estas pli reala bildo ol cirklo kun krono. La formo „koronvirusa malsano 2019” ankaŭ ebligas la mallongigon „kovim 19”, kiu estas sufiĉe simila al „ covid 19 ” uzata en pluraj lingvoj, tiel ke ĝi estas facile rekonebla. Kion pensas aliaj legantoj?", "author": "Werner FUß", "categories": ["Aktuale"], "audio_links": null}
{"url": "https://www.monato.be/2021/012817.php?p", "title": "Tio okazis antaŭ pli ol 150 000 jaroj", "published": "2021-02-01 00:00:00", "content_text": "Surdiga tondro ektimigis homojn kaj bestojn, kiuj vivis en la regiono, kiu nun estas Svisio. Kvin metrojn granda meteoroido el fero, kies maso estis pli ol 1000 tunoj, trafis la atmosferon de la tero kaj disfalis en milojn da fragmentoj. Tiujn fer-pecojn la homoj kolektis, kaj ili produktis artefaktojn el tiu fero. Tio okazis en la ŝtonepoko, kiam fero estis ankoraŭ tre malofte uzata. Iam oni forgesis la teruran eventon. Multajn jarmilojn poste, tamen, en la jaro 1984, unu fragmenton de la meteoroido kun maso 15-kilograma oni trovis en Twann proksime de la svisa urbo Biel kaj de la loka lago. Pliajn fragmentojn oni kolektis en la jaroj 2000, 2005 kaj 2007.\n\nOni konstatis, ke la fragmentoj de la meteoroido sterniĝis sur kampon longan je kvin kilometroj. Tia „stern-kampo” estas la unua malkovrita en Svisio. Dum serĉ-kampanjo, en kiu partoprenis 50 amatoraj meteorit-emuloj, kolektiĝis centoj da fragmentoj, kies maso estas sume 140 kilogramoj. En oktobro 2020 oficiale transdoniĝis la tiel nomata meteorito Twannberg al la naturhistoria muzeo NHM en Vieno. Laŭ valoro, ĝi vaste pliriĉigas la kolekton de meteoritoj en NHM. Tiu kolekto estas la plej granda kaj malnova en la mondo kaj ampleksas 1100 objektojn. Legantoj, kiuj volas admiri la novan akiraĵon, iru en la salonegon 5, al la vitrino 109. Ĝia maso estas 370,1 gramoj. La dimensioj estas 8,5 x 5,0 x 4,0 centimetroj. La koncerna meteorito estas maloftaĵo, ĉar ĝi apartenas al la kemia grupo IIG (t.e. 2G). Meteoritoj el tiu grupo enhavas multe pli da fosforo ol aliaj ŝtonaj meteoritoj.\n\nLa vorto meteoro venas de la pragreka vorto μετέωρος [metéoros] kaj signifas „en la aero”. Oni opiniis en la 15a jarcento, ke la ĉielo estas loko dia kaj senŝanĝa, kaj ne eblis imagi, ke ŝtono povas fali de granda alteco sur la teron.\n\nMeteoro estis tiam vorto uzata ankaŭ por veteraj fenomenoj kiel pluvgutoj, nuboj kaj neĝflokoj: pro tio ni parolas, ĉi-rilate, pri meteologio. Hodiaŭ oni scias, ke meteorŝtonoj venas el la kosmo, kaj ke veterfenomenoj apartenas al la atmosfero (precipe al la troposfero).\n\nMeteoroido estas ĉiela korpo, kiu moviĝas tra la kosmo. Meteoro estas luma fenomeno, kaŭzata de la interfrotiĝo de meteoroido kun la atmosfero de la tero. Tre hela meteoro nomiĝas bolido. Meteorito (nomata ankaŭ aerŝtono, aerolito, meteorŝtono) estas natura minerala fragmento, postrestaĵo de meteoroido, falinta el la kosmo sur la teron. Kometo estas malgranda kosma korpo, ofte kun du „vostoj”, unu el gaso, la alia el polvo.\n\nDum la lastaj jardekoj oni observis averaĝe kvin meteorit-falojn en ĉiu jaro. Kvin elcentoj de la trovitaj meteoritoj konsistas el metaloj (ĉefe fero kaj nikelo), la ceteraj el ŝtono. Jam en la bronzepoko (2200 ĝis 800 jarojn antaŭ nia erao), antaŭ la ferepoko (de la 8a jarcento antaŭ nia erao ĝis la 5a jarcento de nia erao), oni uzis feron el meteoritoj.\n\nWalter Klag naskiĝis en Vieno, studis tie fizikon kaj laboras nun kiel eldonisto, numismato kaj ĵurnalisto en Vieno.", "author": "Walter KLAG", "categories": ["Aktuale", "AŬSTRIO", "Scienco"], "audio_links": null}
{"url": "https://www.monato.be/2021/012819.php?p", "title": "Malbonaj ŝercoj", "published": "2021-02-01 00:00:00", "content_text": "En MONATO 2020/11, p. 16 Edmund Grimley Evans skribas pri la skota Vikipedio. Kiel li, ankaŭ mi de temp' al tempo konsultas Vikipedion, kaj ĝenerale mi trovas ĝin pli-malpli fidinda. Escepto tamen estas la ridinda versio, kiu pretendas esti en la „skota lingvo”. Preterlasante la fakton, ke neniu vere scias, kio estas la skota (malkiel la skotgaela, kiu estas rekonata lingvo, tute malsimila al la skota), la kaĉo, kiun ni legas en la tiel nomata „Skota Vikipedio”, ne povas esti serioze rigardata kiel skota.\n\nLa artikolo de Grimley Evans memorigis min pri iom simila afero rilate al la irlanda lingvo. En librovendejoj mi plurfoje rigardadis ekzemplerojn el serio da etaj poŝlibroj por turistoj, publikigataj de tre konataj eldonistoj de lingvaj lernolibroj kaj frazaroj. Kutime tiaj eldonaĵoj donas iom da utilaj kaj supozeble fidindaj informoj pri la koncerna lando, kaj enhavas mallongan sekcion pri ties lingvo, kun vortareto kaj iomete da gramatiko. La libretoj pri Germanio, Hispanio kaj aliaj ŝajnis esti relative ĝustaj, sed la sekcio pri lingvo en la poŝlibro pri Irlando estis simila al malbona ŝerco. Anstataŭ seriozaj informoj, ĝi inkludis kelkajn vortojn kaj frazojn de supozataj irlandaĵoj, ĉerpitaj el farsoj kaj komedioj, misprononcitaj kaj erare literumitaj. Nenio indikis, ke la irlanda estas kultura lingvo kun longa historio kaj kompleksa gramatiko. Estis evidente, ke la kompilintoj scias absolute nenion pri la irlanda. Simile absurdaj estas la klopodoj de la kompilanto de la skota Vikipedio.", "author": "Garbhan MACAOIDH", "categories": ["Aktuale"], "audio_links": null}
{"url": "https://www.monato.be/2021/012821.php?p", "title": "Purpura Dalaso", "published": "2021-02-01 00:00:00", "content_text": "En novembro 2020 la estraro de la teksasa urbo memorigis al siaj loĝantoj, ke en tempo de kovimo ekzistas homoj, kiuj suferas aliajn malsanojn. Pro tio la urbocentro estis purpure lumigata. Tiel la loĝantoj de Dalaso memoris pri la nacia monato de konscio pri epilepsio, kaj ili subtenis kuracistojn, esploristojn kaj sciencistojn, kiuj helpas lukti kontraŭ tiu malsano.\n\nEn la lando 3,4 milionoj da homoj suferas epilepsion, kaj entute en la mondo la malsanuloj nombras ĉ. 65 milionojn. Ĝi estas la kvara neŭrona malsano en la mondo laŭ sia ofteco. Homoj kun tiu malsano estas pli multaj ol vivantoj kun aŭtismo, parkinsona malsano, platsklerozo kaj cerba paralizo, ĉio kune. Oni konsideras ĝin samgrada kiel diabeto de la unua tipo.\n\nEpilepsion karakterizas subitaj elektraj malŝargoj en cerbaj ĉeloj. La ofteco kaj forteco de tiuj eventoj povas varii, kaj ilia naturo ne klaras je 100 elcentoj. Bedaŭrinde, ankoraŭ multas homoj, kiuj timas tiun malsanon kaj ne scias, kiel konduti, se apudulo havas problemon. Rezulte, triono de la malsanuloj daŭre vivantaj kun konvulsioj estas ne-regule kontrolataj.\n\nLasttempe en la moderna medicino okazas revoluciaj esploroj kaj venkoj, ne nur en virusologio. Antaŭ nelonge en la pediatria centro Cook Children's en Fort Worth (apud Dalaso) sukcese finiĝis klinikaj esploroj pri fenfluramine , drogo, kiun Federacia Administracio pri Nutraĵoj kaj Drogoj akceptis por kuracado de diversaj formoj de infan-epilepsio. Tiu drogo helpis multajn infanojn liberiĝi de la malsano dum almenaŭ tri jaroj.\n\nLa monato de konscio pri epilepsio celis instrui 2020 homojn pri priepilepsia unua helpo kaj doni atestilojn al ili. Senpagaj virtualaj renkontiĝoj okazis dum la tuta monato.\n\nAlexander Mikishev estas lektoro, instruas kaj esploras en Hjustono, Teksaso. Esperanton li eklernis en 1979.", "author": "Alexander MIKISHEV", "categories": ["Aktuale", "EPILEPSIO", "Moderna vivo"], "audio_links": null}
{"url": "https://www.monato.be/2021/012822.php?p", "title": "Spritaj splitoj kaj preskeraroj", "published": "2021-02-01 00:00:00", "content_text": "La titolo de la prelego: kiel vivi sake? (listo esp-en-hung, 14 nov, Anna Besenyei)\n\nEndre ADY ... estis ... sensema kantisto de pasio kaj deziroj ... (TEA-Bulteno nov.-dec. 2020, p. 4)\n\nPRELEGO PER ZOOM... ni lernos multon pri la sinteno kaj opinioj pri du lingvoj: espeanto kaj la angla kaj iliaj internciceco aŭ la malo. ( https://allevents.in/antwerp/esperanto-kaj-la-angla-misfamigo-kaj-glorigo/200019798033746 , rimarkis Lu Wunsch)\n\nLa revuon ĝis nun prizorgis bonvolemaj tradukantoj ... (Unesko-Kuriero transdonita al Popola Ĉinio , https://www.esperantio.net/index.php?id=4160)\n\nHAĈIKO, La sembola hundo ( Turka Stelo , novembro 2020, p. 5)\n\nLa redaktoro rezervas al si la rajton ne publikigi, mallongigi kaj lingve korekti kontribuaĵon. (Kolofono de la revuo Etnismo )\n\nEn periodo de spontana demokratiiĝo de HEA en 1987 senkaŭze li estis falinta al al faligitoj. https://eo.wikipedia.org/wiki/Tibor Vask%C3%B3\n\nPor multaj fikretenoj surmeto de masko estas atento al ilia libereco. (Ĵak Le Puil: Mask-erado!, La KancerKliniko 175, jul-sep., p. 3)\n\nKonsiderante ke TEJO post langjara laboro nun kunlaboras kun la Konsilio de Eŭropo ... (Ĉarlotte Scherping Larsson, https://www.liberafolio.org/2020/08/16/financaj-rekomendoj-perturbis-komitatanojn/#comment-4718)\n\nEn Poznano, kvankam en Pollando okazas jam liberigo ĝenerale, tamen la Rektoro de AMU decidis pendigi la surlokajn agadojn en la universitato ĝis la 30a de septembro. (Ilona Koutny, cirkulero, 7 jun.)", "author": "István ERTL", "categories": ["Aktuale", "Ŝerco kaj satiro"], "audio_links": null}
{"url": "https://www.monato.be/2021/012827.php?p", "title": "Fonetikaj elementoj en la skribo", "published": "2021-02-01 00:00:00", "content_text": "Pri la informplena artikolo Interesaj paralelismoj inter alfabetoj ( MONATO 2020/08-09, p. 28-29 ) la jenon: Ankaŭ en la egiptaj hieroglifa kaj hieratika skribsistemoj estis fonetikaj elementoj. La rozeta ŝtono ja tute ebligis al Champollion deĉifri la glifaron laŭ la du nomoj Kleopatra kaj Ptolemeo. La fenica sistemo simpligis ĝin uzante unusolan signon por pluraj silaboj kiel „ba”, „bu”, „bi” ekzemple. Par – „domo” en la egipta – fariĝis „b”, ĉar „domo” estas la signifo de bet en semidaj lingvoj. Iom konfuze aspektas, ke „E”, la greka epsilon , evoluis el la fenica He , do „h”, dum eta – H, η – estiĝis el tute alia signo, nome ĥet , kiu staras por la konsonanto „h” en la latina kaj la okcident-greka.\n\nAlia semida sistemo estas la etiopa por la amhara kaj la eritrea. Ĝi tamen devenas de la sabea, la sud-araba, sed la alfabeta ordo de ĝi estas tute alia. Tian devenon havas ankaŭ la tifanag -skribo de la tuaregoj. Surprize, la mongola galik baziĝas sur aramea skribsistemo! Ĝi plene prezentas vokalojn. La taja kaj la laosa estas plene hind-devenaj. La japanaj kana-sistemoj havas signaran ordon laŭ hinda modelo.", "author": "Frieder WEIGOLD", "categories": ["Aktuale"], "audio_links": null}
{"url": "https://www.monato.be/2021/012652.php?p", "title": "Rimarkoj pri la irdirekto de la universo", "published": "2021-03-01 00:00:00", "content_text": "Necesas observi la universon kaj per tio scii la leĝojn, kiuj regas ĝian funkciadon. Ni povas citi gravajn malkovrojn, kiel la leĝoj de Einstein pri ĝenerala kaj speciala relativeco, la kvantumteorio de Max Planck kaj multaj aliaj, kiuj estas fundamentaj. Scienco progresas danke al pioniroj. Sed ni ne forgesu aliajn esploristojn, kiuj, gvidate de la soifo malkovri, manifestis sin tra la historio de la homaro per siaj hipotezoj kaj eksperimentoj.\n\nEn la jaro 875, en aĝo de 65 jaroj, Abbas Ibn Firnas, andaluza poeto de berbera origino, inventisto, kuracisto, kemiisto, inĝeniero kaj muzikisto, konstruis lignajn flugilojn kovritajn per silko kaj garnis ilin per plumoj. Li ĵetis sin el turo super valo. La reveno al la tero estis sufiĉe malfacila: li rompis ambaŭ krurojn. Sed oni povas rimarki, ke li estis en la aero dum kelkaj sekundoj. Hodiaŭ ni scias, ke li devus esti aldoninta voston al sia aparato.\n\nPor kompreni nian ĉiutagan vivon estas faritaj aliaj studoj kaj eksperimentoj, malpli bazaj, sed same gravaj. Kembriĝa profesoro post longa pripensado faris gravan malkovron. Li formulis jene: „Cedi sian seĝon al maljunulo povus fari al li pli da damaĝo ol da bono.” Tio estas tute logika, ĉar ni scias, ke stari estas multe pli bone por sano.\n\nEn la sama zorgo por progresi en la kono de la leĝoj, kiuj regas la universon, oni povas citi la leĝojn de Murphy tre klarigajn kaj priskribajn.\n\nEdward Murphy estis inĝeniero ĉe usona milita bazo. Li klopodis fari grandan eksperimenton, kiu tamen ne sukcesis, ĉar teknikisto muntis iujn pecojn inverse. Seniluziigite li ekkriis: „ If that guy has any way of making a mistake, he will. ” („Se tiu ulo havas ajnan eblon fari eraron, li faros.”)\n\nTio estis la malkovro de fundamenta principo de la universo, kiu povas esti formulita jene: se eraro eblas, ĉiam estos iu por ĝin realigi. Sur tiu bazo estis konstruita tio, kio estas konata kiel la leĝoj de Murphy. Multaj evoluoj estas faritaj poste kaj en malsamaj kampoj.\n\nStudentoj diras, ke ekzameno ĉiam komenciĝas kvaronhoron malfrue, krom en la tago, kiam vi alvenas kvaronhoron malfrue. Same neniu flugo eliras ĝustatempe, krom kiam vi alvenas malfrue al la flughaveno.\n\nMatematike, ia ajn ago celanta ŝpari x minutojn rezultigas perdon de 2x minutoj aŭ eĉ pli.\n\nKiu posedas aŭton, eble diros: „Ĉiam ekpluvas, kiam mi komencas lavi mian aŭton.”\n\nAnkaŭ verkistoj rimarkis, ke problemoj ĉiam okazas samtempe: „kiam venas la suferoj, / Ho ve, ne izolitaj ili venas, / Sed en amaso.” (Ŝekspiro, Hamleto ).\n\nEn militaj ŝipoj de diversaj landoj oni diras, ke ĉiuj eblaj eraroj jam estis faritaj: ni pripensas, kiel eblas fari aliajn. La kalkulo de probabloj en matematiko estas kontraŭ la observo, kiu montras, ke tio, kio havas probablon okazi unu fojon el miliono, okazos naŭ fojojn el dek.\n\nEn ĉi tiu sama areo estas facile vidi, ke la probablo gajni la loterion estas iomete pli alta, se vi aĉetas bileton.\n\nNi rimarku ankaŭ, ke tiam, kiam ni ne scias, kien iri, ni malpli probable perdos la vojon.\n\nEstas multe da evoluoj pri ĉi tiu temo, kaj ni povus daŭre listigi ilin dum longa tempo. Tamen la leĝoj de Murphy estas necesaj kaj tre efikaj en teknikaj aferoj. Kiam ni kreas aparatojn, ni antaŭvidu la plej neeblajn akcidentojn, eĉ la plej stultajn manovrojn de uzantoj.", "author": "Marko GALLARDO", "categories": ["Aktuale", "HAZARDO", "Murphy"], "audio_links": null}
{"url": "https://www.monato.be/2021/012657.php?p", "title": "Esperanto, ĉu facila aŭ malfacila: anstataŭ recenzo", "published": "2021-03-01 00:00:00", "content_text": "Venis en miajn manojn lernolibreto: My little Esperanto grammar de Peter Weide, libreto en formato A5 kun nur 30 paĝoj. Nu, se vi estus lingvoinstruisto, ĉefe se tre moderna, kiu ankaŭ partoprenis stud-sesiojn, pardonu Workshops en anglalingva lando, kaj konas eĉ tion, kio estas Task Based Language Teaching , vi tuj forĵetus ĝin murmurante: „Jen kial neniu parolas Esperanton! Kun tiaj lernolibraĉetoj!” Sed vi, evidente, erarus, ĉar el multe pli malgranda lernolibreto, la Fundamenta Gramatiko , tuta movado lernis lingvon kaj ekparolis ĝin.\n\nLingvoinstruisto emas doni al la instrumetodoj pli grandan valoron ol ili havas. Sed ni revenu al nia libreto. Kio estas la diferenco inter ĝi kaj la Fundamenta Gramatiko ? Ĝi estas pli sistema kaj ne nur prezentas ĉiujn prefiksojn kaj sufiksojn kaj prepoziciojn, sed donas ankaŭ ekzemplojn pri ilia uzado kaj ne provas malsukcese traduki ilin al naciaj lingvoj. Aliflanke, ĝi ne diras ion nenecesan. Ĝi estas kerne esenca. Ĝi ne estigas en vi dubojn pri tio, ĉu uzi la akuzativon post „kiel” aŭ ne uzi ĝin. Sed ĝi vere instruas al vi, kiel funkcias Esperanto, ekzemple am o , am a , am i , am e kaj ir o , ir a , ir i , ir e , kion multe pli grandaj lernolibroj ne instruas al vi.\n\nĈi tiu libreto kaj la alilingvaj versioj en la dana, germana, franca, itala, turka kaj hispana naskiĝis el unu baza ideo: oni devas provizi malmultekostajn lernolibretojn, donaceblajn al potencialaj interesiĝantoj. Kaj ĝi realigas tion. Valoras helpi al Peter Weide realigi sian revon kaj vaste disdoni la malgrandan lernolibreton, kiun oni povas efektive legi, al kiom eble plej multe da homoj kaj poste simple atendi, ĝis unu el ili aliros vin per „Ĉu vi parolas Esperanton?”", "author": "Renato CORSETTI", "categories": ["Aktuale"], "audio_links": null}
{"url": "https://www.monato.be/2021/012661.php?p", "title": "Moderna lernejo devas inkluzivi ĉiujn gelernantojn", "published": "2021-03-01 00:00:00", "content_text": "Esploristoj kiel Antony Booth kaj Mel Ainscow, en ties verko Index for Inclusion: Developing Learning and Participation in Schools (Indico pri inkluzivado: disvolvi lernadon kaj partoprenon en lernejoj) origine eldonita en 2000, substrekis la gravecon, por instruistoj kaj klerigistoj, de persona sindevontigo celanta la efektivan inkluzivadon de ĉiuj gelernantoj. Tio postulas, ke instruistoj provu (laŭeble plej) forigi tiujn malhelpojn aŭ barojn, kiuj ne malofte dependas ja de ilia persona „malmola” aliro, kaj kiuj kelkfoje ĝenas la lernadon kaj la partoprenon de iuj kategorioj de gelernantoj.\n\nUniversala, unuopa „recepto” por ebligi plej bonan ekspluatadon de lernejaj rimedoj kaj tiel plilarĝigi „la horizonton de inkluzivado de ĉiuj civitanoj” (laŭ la vortoj de la itala fakulino Graziella Favaro) nek ekzistas nek rekomendatas. Temas pri vere nefacila tasko. Tamen ĉiu instruisto, kiel oni ekkomprenis jam en la fruaj 1990aj jaroj, devus dediĉi kelkan tempon por fari ankaŭ kaj precipe ian „memkritikon” kaj tiel malkovri eblajn strategiojn, kiuj povus efektivigi plenan egalecon en la lerneja kunteksto, vere inkluzivigante eĉ tiujn, kiuj estas ial konsiderataj problemaj gelernantoj.\n\nLa supre menciita Indico fare de Booth kaj Ainscow estas esenca referencpunkto tiurilate, kvankam lastatempe aperis pliaj similaj iloj en Italio, utilaj al instruistoj, kiuj deziras identigi personajn vojojn de observado kaj (mem)taksado. La Kajero pri integrado (itale Quaderno dell 'integrazione ), kreita de Lorenzo Luatti kaj Graziella Favaro, kiu jam estas sukcese testita en diversaj lernejoj (kaj kiu estas regule ĝisdatigata), estas pli kaj pli konsiderata valora rimedo. Aliaj gravaj ideoj por plenumi ĉiam pli necesan taksadon pri la kvalito de vere interkultura lernejo rezultas el verkoj de Santerini, Ferrari kaj Ledda. Ankaŭ en Itala vojo (itale Via italiana ), aperinta en 2007, estas priskribitaj dek fundamentaj linioj sekvindaj. Sen ignori la objektivan malfacilecon de agado, fare de instruistoj, en kuntekstoj fojfoje vere postulemaj kaj problemaj, ĉi tiuj iloj helpas ilin pripensi, kion ili mem povas fari por eltiri (kaj tiel plifortigi) la kapablojn de ĉiu ajn lernanto, sen fatalisme konsideri nure ties limojn kaj problemojn, kiel okazis pasintece.", "author": "Roberto PIGRO", "categories": ["Aktuale", "INTERKULTURO", "Kajero pri integrado"], "audio_links": null}
{"url": "https://www.monato.be/2021/012713.php?p", "title": "Du represindaj literaturaĵoj", "published": "2021-03-01 00:00:00", "content_text": "La skota poeto, magistro Vilhelmo (William) Auld, kiu mem estis gravega kontribuanto al la literaturo en Esperanto, estis fakulo pri la verkaro en la lingvo, kaj asidua kolektanto de esperantaĵoj. En sia libro La fenomeno Esperanto , li aperigis Bazan Legoliston de la Originala Esperanta Literaturo , kiu estas tre valora por iu ajn, kiu deziras konatiĝi kun la temo.\n\nIam mi estis ano de grupo, kiu estis invitita viziti la hejmon de Auld en Dollar, malgranda urbo en Skotlando. Tie li montris al ni sian rimarkindan kolekton da libroj, kiu konsistis el ekzempleroj de preskaŭ ĉiu ekzistanta grava verko en Esperanto. Post lia morto la tuta kolekto estis deponita en la Nacian Bibliotekon de Skotlando en Edinburgo, laŭ la deziro de Auld.\n\nBedaŭrinde pluraj verkoj el la Baza Legolisto de Auld estas apenaŭ, malfacile aŭ tute ne aĉeteblaj aŭ pruntepreneblaj. Kelkaj estas elĉerpitaj kaj supozeble ne estas aŭ ne estos represitaj.\n\nLa literaturo en Esperanto meritas favoran komparon kun tiu en ajna idiomo, kiu iĝis literatura lingvo dum simila historia periodo, nome ekde la fino de la 19a jarcento ĝis nun. Tiu periodo ampleksas la disvolvon de la moderna hebrea en Israelo, la evoluon de la afrikansa kiel aparta lingvo disde la nederlanda idiomo de la Kabo (Sud-Afriko), la oficialigon de la malajdevena indonezia ( Bahasa Indonesia ), la kreadon de la nova norvega ( nynorsk ), baze de la dialektoj kaj la sintezon de la literatura lingvo Lallans (malalteja skota) en Skotlando. Kompreneble estus maljuste, kompari la literaturon en Esperanto kun la verkaro de Ŝekspiro, Cervantes aŭ Dante Alighieri. Tamen ŝajnas juste kompari ĝin kun lingvoj kun simile mallonga historio.\n\nMalgraŭ la mallonga ekzisto de Esperanto, parolantoj de la zamenhofa lingvo povas esti fieraj pri sia originala kaj tradukita literaturo. El ĝiaj originalaj ĉefverkoj ni povas mencii, ekzemple: Metropoliteno de Vladimir Varankin; Kiel akvo de l' rivero de Raymond Schwartz; La granda kaldrono de John Francis; kaj Vojaĝo al Kazohinio de Sándor Szathmári. La laste menciita – almenaŭ laŭ la modesta opinio de la aŭtoro de ĉi tiu eseo – estas unu el la plej brilaj satiroj en iu ajn lingvo post Vojaĝoj de Gulivero de la irlanda aŭtoro Jonathan Swift.\n\nSed bedaŭrinde ŝajnas, ke Vojaĝo al Kazohinio estas hodiaŭ apenaŭ akirebla. Ĝi elĉerpiĝis antaŭ longa tempo. Post persista esplorado mi sukcesis akiri malnovan ekzempleron, danke al amikoj en Nederlando.\n\nOni povas nur esperi, ke iam iu eldonisto represos ĝin en nova korektita versio, ĉar la eldono de Sennacieca Asocio Tutmonda en la jaro 1958, enhavas sufiĉe multajn neperfektaĵojn. Ĝi estas tre malluksa broŝuraĵo kun griza kovrilo kaj flaviĝintaj paĝoj – fakte unuavide ne alloga legaĵo. La enhavo, tamen, ege kompensas la iom povran aspekton.\n\nLa unuapersona protagonisto de la rakonto nomiĝas Gulivero, kaj li savis sin post sinkigo per torpedo (lanĉita de itala militŝipo) de la ŝipo, en kiu li vojaĝas. Post pena remado en savboato kaj naĝado, li trovas sin sur fora insulo. Tamen, tio estas la ununura simileco de la verko de Szathmári kun tiu de Jonathan Swift. Plie, Vojaĝo al Kazohinio pretendas esti „moderna” vojaĝo de Gulivero. La aŭtoro komencis ĝin en la jaro 1935, du jarojn post la invado en Abisenion (Etiopio) dum la regado de la itala diktatoro Benito Mussolini – evento, kiu estas menciita en la unua ĉapitro de la verko. Tio estas la sola nefikcia aludo en Vojaĝo al Kazohinio .\n\nMi ne intencas, kaj neniam estis invitita, sendi recenzon pri iu ajn el la verkoj en la Baza Listo , sed mi permesas al mi fari kelkajn rimarkigojn rilate al la historio de la publikigo de Vojaĝo al Kazohinio . Parenteze mi menciu, ke Szathmári tute ne estis la unua verkisto, kiu trovis inspiron por sia verkado en la satiro Gulliver's Travels (Vojaĝoj de Gulivero) de Jonathan Swift. Abundas aŭtoroj el multaj landoj: Francio, Argentino, Rusio ktp, kiuj verkis satirojn pri iu nova „Gulivero”, kiu savis sin de ŝippereo kaj atingis foran insulon, kie ili trovis strangan socion. Per tio ili celis montri – per troigo, mokado, kaj ridindigo – mankojn kaj neperfektaĵojn en siaj socioj aŭ en aliaj landoj, kaj eble indiki, kiel la socio povus esti plibonigita.\n\nAlia aŭtoro, kiu verkis en Esperanto kaj uzis la guliveran temon, estis la skoto John Francis (vidu lian rakonton La fremda strangulo , en kiu ĉefrolas rakontanto simila al Gulivero). Plie, estas pluraj satiraj romanoj, kiuj ne imitas tiun temon, sed iom simile temas pri vojaĝanto, kiu troviĝas en nekonata fora lando (ne nepre insulo), kie la kutimoj estas bizaraj kaj satirindaj. En tiu kategorio, oni povas inkludigi la libron Erevono , „utopia satira romanco” (tiele), version en Esperanto de la angla satiro Erewhon (inversigo de la angla nowhere = nenie, utopio) de la angla aŭtoro Samuel Butler, esperantigita de Alec Venture, eldonita en 1978 de Brita Esperanto-Asocio.\n\nEspereble do iam aperos vere digna eldono de Vojaĝo al Kazohinio , ĉar absolute malkontentiga estas la eldono de 1958 de ĉi tiu verko (la ununura, kiun mi posedas), kies hungaran version la angla Vikipedio priskribas kiel: „ofte preteratentata klasikaĵo de la hungara literaturo, kiu ĝuas kultosimilan statuson en tiu lando. Vojaĝo al Kazohinio estas rigardata kiel unu el la ĉefaj originalaj romanoj en Esperanto”.\n\nTamen ni devas laŭdi la kontribuaĵon de SAT, kiu konsentis publikigi la libron, malgraŭ la fakto, ke oni devis labori uzante ege malklaran, malĝustan kaj apenaŭ legeblan tekston. La eldonantoj klarigas, ke la esperanta manuskripto (kiun ili konsideris originalo, malgraŭ kontraŭa opinio de aliuloj) estis tajpita sur maldika papero; ke la tajpilo uzata ne posedis la „ĉapelojn” necesajn por skribi en Esperanto; kaj ke, do, la supersignoj devis esti aldonitaj per inko, kiu ŝmiris la literojn sur la maltaŭga papero, farante ilin preskaŭ nelegeblaj. Plie, pluraj ŝanĝoj faritaj de la aŭtoro pli fuŝis la tekston, kaj konfuzis la kompostiston kaj la presiston. Pro tio ŝajnas preskaŭ miraklo, ke la libro aperis, kaj ke iu ajn pretis aĉeti ĝin.\n\nLaŭ la esperanta Vikipedio, pluraj eldonoj de Vojaĝo al Kazohinio en la hungara aperis dum jardekoj; kaj en 1975 la eldonejo Corvina en Budapesto publikigis anglan version, kiun reeldonis en 2012 la eldonejo New Europe Books . Mi ne scias, ĉu multaj legantoj aĉetis ĝin. Kvankam mi vizitis plurajn bibliotekojn kaj librovendejojn, mi neniam trovis ĉi tiun eldonon, kaj neniu el miaj konatoj konas ĝin.\n\nLa eldono de 1958 en Esperanto enhavas tre spritan antaŭparolon (nomitan „Pretekste de antaŭparolo”), en la formo de platoneca dialogo, fare de la renoma verkisto Kálman Kalocsay, kiu laŭŝajne instigis la aŭtoron verki ĝin en Esperanto kaj helpis lin ĉe redaktado de la teksto. Kalocsay asertis, ke Vojaĝo al Kazohinio „estas insida verko”. La partoprenantoj en la dialogo diskutas kaj disputas pri la signifo de la rakonto. En la persono de sia Gulivero, Szathmári iom malice kaj karikature primokas la ŝablonan anglan „ĝentlemanon”, kaj do oni povas supozi, ke la rakonto parte celas la socion en Anglio (la kialo ne estas klarigita), sed ĝi povus speguli diversajn trajtojn en ĉiuj socioj. Inter ili estas militemo, naciismo, sociaj servoj sen sentimento aŭ kompato, seksaj rilatoj sen amo aŭ ĝojo, apartemo, kverelemo, frenezo, malracio ktp, ktp. Tiajn trajtojn reprezentas du popoloj loĝantaj sur la insulo, nome, la hinoj, kies socio estas kvazaŭ perfekta, sed nehoma, frida; kaj la behinoj, kiuj estas frenezaj, detruemaj, neraciaj.\n\nAntaŭ jaroj, dum kongreso en Skotlando, mi iom aŭdace asertis, ke la kvar plej gravaj kontraŭmilitaj romanoj pri la du mondmilitoj de la 20a jarcento estas: en la germana Im Westen Nichts Neues (En okcidento nenio nova) de Erich Maria Remarque; en la hispana Los Cuatro Jinetes del Apocalipsis (La kvar rajdantoj de la Apokalipso) de Vicente Blasco Ibáñez; kaj, ambaŭ en Esperanto Kiel akvo de l' rivero de Raymond Schwartz kaj La granda kaldrono de John Francis (poste, mi aldonis, ke alia valorega libro en la angla pri la unua mondmilito estas Testament of Youth (Testamento de juneco) de Vera Brittain – tamen, tiu lasta estas nek fikcia nek romano, do ĉi tie ne estas inkludigita)\n\nDum longa tempo mi serĉis, sed ne sukcesis trovi, nek legi, ekzempleron de la elstara romano La granda kaldrono de la skoto John Francis, verko, kiu estas prave priskribita kiel „unu el la klasikaĵoj de la esperanta literaturo”. Finfine, amikino en Skotlando bonkore pruntedonis al mi ekzempleron. Mi tute konsentas kun tiuj, kiuj laŭdas la verkon.\n\nBedaŭrinde ŝajnas, ke La granda kaldrono , kiu aperis en 1978, eldonite de Stafeto , neniam estas represita en papera formo. Feliĉe tamen ĝi estas reeldonita de Esperanto-Asocio de Skotlando kiel bitlibro en 2017, do povas esti akirita rete. Persone mi malŝatas, kaj pro vidproblemoj apenaŭ kapablas, legi tutan libron surekrane. Certe estus preferinde posedi la romanon surpapere presita, kaj tia iniciato estus bonvena kaj valora. La presita libro, kiu ampleksas 592 paĝojn, estas unu el la plej longaj kaj ambiciaj originalaj verkoj en Esperanto.\n\nLa libro temas pri la historio de skota familio dum la periodo de la komenco de la unua mondmilito ĝis la fino de la dua, sed rolas multaj aliaj homoj. La rolularo inkludas iun bazitan sur tre konata reala persono, nome John Maclean, fama skota maldekstra aktivulo. Tiu inkludo estas por mi aparte interesa, ĉar mia patro estis lernanto en la klaso de Maclean, kiu tiam estis lerneja instruisto en Glasgovo. (Poste Maclean perdis sian postenon pro sia politikaj aktivaĵoj kaj siaj ateismaj opinioj).\n\nTamen, tiu grava romano interesos ne nur legantojn en Skotlando, sed certe estas de universala valoro kaj signifo. La artikolo en Vikipedio komentas: „La stilo inkludas temposaltojn kaj konscifluon”.\n\nEspereble ĉiuj legantoj de MONATO havos okazon legi ĉi tiujn imponajn trezorojn de la esperanta literaturo.", "author": "Garbhan MACAOIDH", "categories": ["Aktuale", "ESEO", "Literaturo"], "audio_links": null}
{"url": "https://www.monato.be/2021/012747.php?p", "title": "Alieniĝo: ĉu nova normalo?", "published": "2021-03-01 00:00:00", "content_text": "Mi ĉiam kredis, ke recenzanto devas strebi al maksimuma objektiveco. Sed pri tiu ĉi libro mi malmulton objektivan povus diri. Preskaŭ nur tion, ke temas pri maldika libreto, bonkvalita kaj eleganta laŭ sia eksteraĵo, kun relative malmulte da teksto grandlitera kaj abundo da desegnaĵoj. Objektive mi povus mencii ankaŭ la bonan lingvaĵon kaj la mankon de komposteraroj.\n\nPost tiuj ĉi komencaj kaj iom supraĵaj impresoj fiaskis mia intenco legi la libron kiel sobra kaj objektiva recenzonto. Ĉiu vorto el la teksto kaj ĉiu streketo el la desegnaĵoj funkciis kvazaŭ trampolino, kiu saltigis miajn pensojn kaj sentojn al diversaj direktoj.\n\nLa libro atingis min en eksterordinara momento – mi sukcesis preni ĝin de la poŝtejo en la lastaj antaŭ-trudizoliĝaj horoj en Bulgario.\n\nSur la dorsopaĝo mi legis: „Tiu ĉi kajero estas trovita en la psikiatria hospitalo de Londono en 2020. Neniu havas klarigon pri ĝia enhavo. Tiu, kiu havas informojn pri tiu ĉi kazo, bonvolu kontakti la hospitalon.”\n\nMi ne povas bone klarigi, kial tiuj ĉi linioj igis min pensi, ke eble mi ne estas bona homo. Ĉu ĉar mi sentis, ke ies animo krias pri atento, sed mi ne pretas sufiĉe atenti ĝin? Aŭ ĉar mi ne plu certis, ke unusola animo multe gravas, kiam la mondo ruiniĝas ... aŭ renaskiĝas?\n\nKvankam mi legis la libron ene de minutoj, mi bezonis monatojn por digesti ĝin aŭ, pli precize, por digesti mian rilaton al ĝi. Nun mi pensas, ke alieniĝo, kiel siaspeca anima trudizoliĝo, estas io utila kaj necesa, se oni ne perdas la vojon por reveni al si mem.\n\nAntaŭ jardekoj mi spektis bulgaran epizodaron pri simila temaro. Ĝi titoliĝis Adaptiĝo . Mi neniel povis eskapi la komparon de ambaŭ verkoj. Kaj min daŭre turmentas la demando: Ĉu adaptiĝo estas io favora? Ĉu estas pli bone adaptiĝi ol alieniĝi?\n\nMi trovis respondon, sed mi ne diros ĝin. Tiajn demandojn ĉiu devas respondi por si mem. Do prefere vi alieniĝu de miaj impresoj kaj mem juĝu!\n\nMariana Evlogieva okupiĝas pri psikologiaj praktikoj kiel neŭro-lingvistika programado kaj hipnotismo.", "author": "Mariana EVLOGIEVA", "categories": ["Aktuale", "Ĉu unu sola animo gravas?"], "audio_links": null}
{"url": "https://www.monato.be/2021/012784.php?p", "title": "Palimpsestoj rivelas siajn sekretojn", "published": "2021-03-01 00:00:00", "content_text": "Kio restas el malaperinta lingvo? Kelkfoje unuopaj radikoj en la vorttrezoro de aliaj lingvoj, aŭ iuj loknomoj. Alifoje iu nekomprenebla skribaĵo en kaverno aŭ sur ŝtono. Fojfoje absolute nenio. Pli ĝuste: io eble restas, sed ni ne serĉas en la ĝusta loko. Skipo de esploristoj komprenis, kien pli bone iri.\n\nEn la regiono Sinajo (Egiptio) troviĝas la monaĥejo de Sankta Katerino, fondita en 328 p.K. kaj havanta unu el la plej malnovaj seninterrompe uzataj bibliotekoj de la mondo. Tie kuŝas miloj da manuskriptoj kaj libroj. Kiel diras la vulpo de La eta princo : „Jen mia sekreto. Ĝi estas tre simpla: oni bone vidas nur per sia koro. La esenco estas nevidebla per okuloj.” Tieaj pergamenoj kaŝas trezoron, kaj la esploristoj, por ĝin trovi, devis uzi novan teknologion por malkovri antikvajn tekstojn.\n\nOfte en la homa historio oni reuzis papirusojn, pergamenojn kaj paperon plian fojon por skribi ion novan. Tio estis kutimo ankaŭ en la monaĥejo de Sankta Katerino, kiu troviĝis izolita, kiam islamo disvastiĝis tra la regiono en la 7a jarcento. La monaĥoj do forigis tekstojn kaj skribis denove sur tiel nomataj palimpsestoj (helendevena vorto, kies signifo estas „refoje skrapitaj”).\n\nPor reakiri forviŝitajn tekstojn, esploristoj fotas la paĝojn plurfoje el diversaj flankoj, uzante ankaŭ diverskolorajn lumojn por evidentigi ĉiujn eblajn reliefojn de la paĝo. Komputila algoritmo, per kiu eblas distingi la pli freŝajn tekstojn de la originalaj, analizas kaj montras tion, kio ŝajnas kaŝita.\n\nEkde 2011 oni fotis 74 palimpsestojn, kiuj enhavas entute 6800 paĝojn, kun mirindaj rezultoj. Inter la nove rivelitaj tekstoj, kiuj datiĝas de la 4a ĝis la 12a jarcento, estas 108 paĝoj de antaŭe nekonataj grekaj poemoj, tri medicinaj eseoj kaj la plej malnova recepto al ni konata, atribuebla al la greka kuracisto Hipokrato.\n\nMultaj el la originalaj tekstoj estis verkitaj en lingvoj bone konataj al esploristoj: la latina, la pragreka, la araba. Aliaj estis skribitaj en delonge perdiĝintaj lingvoj, pri kiuj ni scias preskaŭ nenion. Aliaj kaŝitaj tekstoj estis kompilitaj en la kristana palestina aramea dialekto, tio estas miksaĵo de siria kaj pragreka lingvoj, kiu malaperis en la 13a jarcento p.K. Danke al la palimpsestoj reaperis ankaŭ paĝoj en la kaŭkaza albana lingvo, kiu estis uzata en la teritorio de la nuna Azerbajĝano ĝis la jaro 1000 p.K. Kiel klarigas Jost Gippert, lingvisto el la Frankfurta Universitato, kiu studas la kaŭkazan albanan lingvon dum pli ol jardeko, la malkovro de la forviŝitaj tekstoj estis granda ŝanco por fakuloj pri la koncerna lingvo, ĉar ĝi ebligas 25-procentan pliboniĝon en la legeblo kaj donas bazajn vortojn, kiel „reto” kaj „fiŝo”, al la jam havebla vortprovizo de tiu lingvo.\n\nMassimo Ripani estas ĵurnalisto en Rusio kaj fakulo pri lingvaj minoritatoj.", "author": "Massimo RIPANI", "categories": ["Aktuale", "ESPLORADO", "Lingvo"], "audio_links": null}
{"url": "https://www.monato.be/2021/012786.php?p", "title": "Farmacio en pandemio?", "published": "2021-03-01 00:00:00", "content_text": "Ne ĉiuj firmaoj havas ekonomiajn problemojn dum kaj post pandemio. Kelkaj estas tre optimismaj pri sia futuro, kiel ĉefe farmaciaj kompanioj. Ilia prospero ŝajnas esti garantiata de la vakcinoj kontraŭ la nova kronviruso. Eĉ sen pandemio multaj homoj kredas je komuna agado de la plej grandaj farmaciaj kompanioj – Big Pharma –, kiuj unuiĝas por havigi al si altegajn profitojn vendante kuracajn medikamentojn.\n\nLa nuna usona loĝantaro dependas de la prezpolitiko de tiu grupo Big Pharma . Usonanoj vidas, ke la prezoj de kelkaj medikamentoj lastatempe kreskis kaj superas la prezojn de similaj kuraciloj en aliaj bonfartaj landoj. Kiel ekzemplo eblas rimarki la prezon de insulino, necesa por kuraci diabeton. Loĝantoj de Minesoto vojaĝis kvin horojn en grupo organizita por aĉeti insulinon en Kanado kontraŭ 30 dolaroj, dum en Usono ĝi kostis 300 dolarojn.\n\nLa kialo de tiuj grandaj diferencoj koncerne prezon troviĝas en la relative malgranda registara subvenciado al kompanioj produktantaj medikamentojn. Feliĉe por multaj usonanoj, prezidanto Trump pasintjare subskribis kelkajn ordonojn, kiuj stimulis la malaltiĝon de prezoj de gravaj kuraciloj, inkluzive de insulino kaj adrenalino.\n\nNun, farmaciaj kompanioj laŭleĝe devas vendi rabate siajn kuracilojn al Medicare kaj Medicaid , kiuj asekuras malsanulojn pli ol 65-jarajn kaj homojn kun modesta enspezo. Sendube, tiu paŝo de la prezidanto ne plaĉis al Big Pharma , sed li pensis, ke tio estas prava ago por gajni la prezidentajn elektojn. Krome, la farmacia prezpolitiko nun rezultigas en Usono plian uzadon de ekspatentaj kuraciloj, kiuj konsistigas 90 % de la merkato. Rezulte, gajnas simpla civitano, kaj eblas pagi por kuraciloj nun pli malmulte ol antaŭ 10 jaroj.\n\nLa reguloj de la Administracio pri Nutraĵoj kaj Drogoj ( Food and Drug Administration , FDA) – federacia agentejo pri sano kaj humanaj servoj – garantias la altan kvaliton de kuraciloj (ĉu produktitaj de famaj kompanioj, ĉu de ordinaraj firmaoj). Sed la aprobo fare de FDA estas procedo kutime longdaŭra, kaj la aprobtempoj ne bone kongruas kun la tempo necesa por havi vakcinon kontraŭ kovimo.\n\n78 % de la usonanoj timas, ke la aprobo de tiu vakcino havos kialon pli politikan ol sciencan. Interese estas, ke la rezulto similas kaj ĉe respublikanoj (72 %) kaj ĉe demokratoj (82 %). Malgraŭ tio, ke pluraj usonanoj pensas pri ebla influo de la politiko al pli rapida ellaboro de la vakcino, 72 % fidas je la FDA-politiko, kaj 88 % je la informoj venantaj de hospitaloj, sciencistoj, apotekistoj kaj medicinaj revuoj. 83 % de la usonanoj timas pri la kvalito de vakcino akceptota tiel rapide.\n\nAlexander Mikishev estas lektoro, instruas kaj esploras en Hjustono, Teksaso. Esperanton li eklernis en 1979.", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012803.php?p", "title": "Moneroj fascinas", "published": "2021-03-01 00:00:00", "content_text": "Monero estas ne nur pagilo, sed ankaŭ emociaĵo. Oni povas admiri ties belecon, preni ĝin per la mano, montri al amiko. Falinta monero agrable tintas. Ĝi brilas en la sunlumo. Monero povas esti novpregita aŭ kovrita de patino, historia monumento, aŭ doni informon pri pasinta evento. Monerojn oni povas ordigi laŭ eldonjaro, lando, reganto kaj nominala valoro.\n\nEble jam antaŭ du mil jaroj monero cirkulis, aŭ kuŝis jarcentojn neuzata en numismatika kolekto, aŭ perdita sur la tero. Forĵetitan latunan kopekon mi trovis en 2007 en la nord-litova urbo Mažeikiai, kiam mi iris tra parko. Malfacile legebla sur ĝi estas la pregojaro: 1985. Tiam Litovio estis parto de Sovetio.\n\nJen arĝenta monero, kiu devenas el Francio. Sur la averso videblas la profilo de Napoleono. Ni legas supre République Française (Respubliko franca), meze aperas la nominala valoro 5 frankoj – hodiaŭ proksimume 50 eŭroj – ĉirkaŭita de du branĉoj de olivarbo, kaj sube AN 12 (la jaro 12 de la franca revolucia kalendaro) 1 . Do tiun moneron oni pregis en la jaro 1803 aŭ 1804. La indiko A (sube, dekstre) montras, ke la monero aperis en Parizo.\n\nSur la reverso aperas Bonaparte Premier Consul (Unua konsulo). Sub la busto de Napoleono legeblas Tiolier . La gravuristo Pierre-Joseph Tiolier naskiĝis en 1763 en Londono kaj mortis en 1819 en Francio. En 1803 li iĝis ĉefgravuristo de medaloj, moneroj kaj sigeloj en la pariza monerpregejo.\n\nEn 1804 Napoleono fariĝis Empereur (imperiestro). Tial ekde 1804 sur la monero aperas surskriboj Empire Français (imperio franca) kaj Napoléon Empereur .\n\nEn 1813 Napoleono malvenkis kaj devis loĝi en ekzilo sur la mediteranea insulo Elbo. La 26an de februaro 1815 li veturis ŝipe kun 1000 soldatoj de Elbo al la sud-franca urbo Antibes, kie li alvenis la 1an de marto. Sekvis 100-taga regado, marŝo al Parizo, la batalo ĉe Waterloo kaj denove malvenko.\n\nEn tiu periodo oni pregis en Francio pli ol unu milionon da moneroj. La nominala valoro de la dua monero estas 5 frankoj. Ankaŭ sur ĝi videblas la profilo de Napoleono. La jarindiko estas 1815. La plimulton de tiuj moneroj oni pregis en Limoges (tial sur ili aperis la litero I ). La nomo de la gravuristo Tiolier estas mallongigita al Tr . Aktuale la prezo de tiu monero varias de 70 eŭroj (malbona kvalito) ĝis 3000 eŭroj (preskaŭ origina stato).\n\nWalter Klag naskiĝis en Vieno, studis tie fizikon kaj laboras nun kiel eldonisto, numismato kaj ĵurnalisto en Vieno.", "author": "Walter KLAG", "categories": ["Aktuale", "NUMISMATIKO", "Hobio"], "audio_links": null}
{"url": "https://www.monato.be/2021/012804.php?p", "title": "Kaŝita trezoro", "published": "2021-03-01 00:00:00", "content_text": "Iom hazarde falis en miajn okulojn ne fortepiano, kiel ĉe Zamenhof (vidu PIV, okulo 3), sed malnova libro, eldonita de Ĉina Esperanto-Eldonejo: Atlaso de insekta morfologio . Ĉar mi malkovris, ĉe listigo de birdoblekoj, ke eĉ iuj papilioj blekas , faras bruon do, mi havas iujn entomologiajn sentojn kaj enmanigis al mi la libron. La en miajn okulojn falinta libro ne vundis min, sed ĝi tamen tre tuŝis min.\n\nOni konas min kiel homon, kiu vere sekvas ĉion, kio okazas en la esperanta libromerkato, sed pri tiu ĉi libro mi tutsimple ne sciis, mi neniam aŭdis aŭ legis. Kaj ĝi estas perlo, sed mi timas, ke oni tro malmulte anoncis ĝin, ke oni tute ne trumpetis pri ĝi. Kvankam MONATO estas ne poresperanta, sed peresperanta, mi tamen pensas, ke ĝi rajtas atentigi pri gravaj aferoj. Ĉiu devus scii, ke tia libro ekzistas, ke nia lingvo disponas eĉ pri tiaj gravaj aferoj. Mi priskribu la libron!\n\nPost ĝenerala enkonduko kun du simplaj desegnaĵoj de insekto (vidu akompanan bildon, kiu montras unu el ili) sekvas tri ĉapitroj pri la ĉefaj partoj: kapo, torako kaj abdomeno. Post tio sekvas ankoraŭ apendico pri tre diversaj organoj kaj organetoj, inter kiuj – ĉu por plezurigi min? – kelkaj paĝoj pri son-produktaj organoj! Sekvas grava parto por uzantoj, en formo de indeksoj kun ĉiuj terminoj esperante, latine kaj ĉine. Aparte numerita, do verŝajne lastmomente aldonita, estas indekso ĉina, latina kaj angla. Altkvalite bindita kaj durkovrila. Platoj estas 757. Paĝoj: 456 + 42. La platoj estas desegnaĵoj! Pripensu la (mal)grandecon de insektoj, iuj insektoj estas ja nur milimetraj!\n\nFlugilhava insekto\n\nĈe tiuj son-produktaj organoj ni sciiĝas, ke iuj insektoj disponas pri plektro ( plectrum ), fajlilo ( lima ), dentet-vico ( series denticulorum ), ĉirpa areo ( area stridens ) aŭ ĉirpa kombilo ( pecten stridens ). Mi aldonis la sciencajn terminojn por montri, kiel fidele la vortoj tradukiĝis kaj ke ne estis necese enkonduki malfacilajn neologismojn. En la libro tre klaraj desegnaĵoj donas ideon, danke al serioza grandigo, pri la aspekto de la organoj kaj iliaj partoj. La skalo de grandigo ne estas menciita, verŝajne ĉar ĝi estus nekredinde alta.\n\nLaŭ vizaĝo oni rekonas amikon\n\nLa libro estas traduko de latina originalo, kaj ĝi aperis jam en 1987. Tamen ĝi ŝajnas ankoraŭ havebla, ĉar mi vidis ĝin nun, finfine, en kelkaj katalogoj kaj librolistoj. Ĉar tre grava por rekoni iun estas la vizaĝo, tial mi ŝatis ankaŭ montri insektovizaĝojn. Sed tiuj vizaĝoj nepre ne estas la plej malgrandaj insekteroj, multaj multe pli etaj eroj estas detale desegnitaj kaj, plej grave, nomitaj! Tiel ekzemple montriĝas kaj nomiĝas dudek partoj de la virseksa generilo de la noktpapilio.\n\nLa nomoj plej ofte estas treege klaraj kaj logikaj. Ĉe la ĝenerala bildo de flugilhava insekto aperas dek du nomoj, kaj sendube ĉiu leganto tuj povos imagi pri kio temas. La sola iom nekutima vorto aŭ vortoparto eble estas „ ptero ”, sed ĝi ankaŭ aperas en iuj esperantaj vortoj, kaj tie en sia kunteksto ĝi certe estas klara. El la esperantaj vortoj en PIV kun „ptero-” aŭ „-ptero” vi facile komprenos, ke temas pri flugilo aŭ plumoj.\n\nMi citu la dek du nomojn, kiuj rilatas al la bildo: 1 okulo, 2 ŝildo, 3 antaŭa flugilo, 4 malantaŭa flugilo, 5 pterotorako, 6 abdomeno, 7 metakokso, 8 mesokokso, 9 prekokso, 10 buŝpartoj, 11 kapo kaj 12 frunto. Bildoj aperas tiel pri partoj konataj de laikoj, kiel pri jam pli intimecaj (la vizaĝoj!), sed ankaŭ pri la plej etaj partoj. La vera grandeco de la organo el la tria bildo estas malpli ol duona centimetro en ĝia pleja vasteco, kaj la bildo donas la nomojn de dudek partoj de ĝi!\n\nGeneriloj de vira noktpapilio\n\nOni povas demandi sin, ĉu tia libro estas vendebla, libro por tiaj specialistoj! Nu, oni tamen devas supozi, mi pensas, ke en ĉiu lando en la mondo troviĝas minimume po unu entomologo! En la tre granda, sed tro maldense loĝata Esperantujo troviĝas, se oni kredu la jarlibron de UEA, eĉ tri entomologoj ... jam inter la delegitoj!\n\nLa celo de la libro, kun enkonduko de profesoro C. Støp-Bowitz, estas liveri taŭgajn esperantajn nomojn por ĉiuj insektopartoj, kiuj povus anstataŭi la ofte nekomprenatajn kaj ĉiam misprononcatajn malnovajn latinajn aŭ pseŭdolatinsciencajn. La esperantaj terminoj estas ofte treege proksimaj al la latinaj, sed pli simplaj kaj pli facile prononceblaj.\n\nSe post ioma uzado de la libro iu insekteto, kies nomon vi eĉ ne scias, rampetas sur via mandorso, vi verŝajne traktos ĝin kun iom pli da konsidero. Kaj nepre vi meditos pri kiom da vivoj ni fakte bezonus por lerni observi la nin ĉirkaŭantan mondon.\n\nMi verkis la malfruegan recenzeton ne precipe por instigi la vendadon de la libro, kvankam mi certe ne estus kontraŭ tio, sed ĉar mi trovas, ke ĉiu esperantisto devas scii, ke tia verko ekzistas en nia lingvo. Ĝi nepre montras, mi pensas, ke Esperanto estas pli ol hobio, ke oni povas uzi ĝin por tre seriozaj laboroj kaj esploroj. Kune kun la verkoj de Claude Roux pri likenoj, la libro certe estas prestiĝa kaj valora en la kampo de natursciencoj.\n\nPetro Desmet' estas filologo, komputila lingvisto, vortaristo, muzikisto (kariljonisto) kaj matematikisto, kunaŭtoro de la 800-paĝa Bildvortaro en Esperanto kaj aŭtoro de la dudirekta vortaro nederlanda-esperanta kaj de Esprimaro, Promenoj en Edeno .", "author": "Petro DESMET'", "categories": ["Aktuale", "ENTOMOLOGIO", "Perloj por porkoj?"], "audio_links": null}
{"url": "https://www.monato.be/2021/012812.php?p", "title": "Rava kastelo", "published": "2021-03-01 00:00:00", "content_text": "Schloss Hof [ŝlos hof] estas baroka kastelo kun septerasa ĝardeno. Ĝi situas je 50 km oriente de Vieno. En la jaroj 1726-1732 princo Eŭgeno de Savojo konstruigis ĝin laŭ projekto de arkitekto Johann Lukas von Hildebrandt. Imperiestrino Maria Theresia de Aŭstrio aĉetis la palacon en 1755 kaj alkonstruigis plian etaĝon.\n\nLa kastelo estas renovigita kaj tutjare malfermita por vizitantoj. Oni povas rondiri kaj ekscii, kiel oni vivis en la 18a jarcento. Videblas originalaj mebloj el tiu epoko, lustroj, tapiŝoj kaj gobelinoj. Ankaŭ personoj en rulseĝo povas viziti la ejojn.\n\nMultajn objektojn, kiuj nun videblas en la kastelo, oni rericevis de diversaj muzeoj kaj deponejoj en Aŭstrio kaj eksterlande. Tamen unu ĉambro restas en la stato antaŭ la renovigo – en ĝi okulfrapas grizaj muroj kaj damaĝitaj mebloj.\n\nĈe la kastelo troviĝas idilia bieno kun dombestoj kaj ĝardeno, en kiu oni kultivas legomojn kaj fruktojn por la tiea restoracio „Ĉe la Blanka Pavo” kaj por vizitantoj, kiuj emas aĉeti. Somere eblas mendi piknikon sur unu el la herbejoj kaj ĝui diversajn en la bieno aŭ proksime al ĝi kuiritajn manĝaĵojn, disponigatajn en korbego.\n\nPor infanoj la kastelo havas diversajn programojn. En ili oni povas pruntepreni barokajn kostumojn, danci, baki panon, produkti argilaĵojn, surscenigi teatraĵojn aŭ esplori la vivon de nobeloj kaj servutuloj. Demandoj en enigma ludo por etuloj estas: Kial princo Eŭgeno bezonis tiun kastelon? Kial la imperiestrino Maria Theresia havis ĉambron por aŭdienco? Kial la germana imperiestro Jozefo la Dua 1 dormis sur tre alta lito? Kial en Schloss Hof ne ekzistas banĉambro? Kiel odoras en stalo, kie ĉevaloj loĝas?\n\nSchloss Hof havas barokan ĝardenon, kiu konsistas el sep terasoj. La kastelo staras okcidente sur la dua teraso. Ŝtupare sekvas la tria ĝis la sepa terasoj en orienta direkto pli kaj pli suben al la valo de la rivero March. La granda kaskado situas inter la kvina kaj sesa terasoj. La akvo venas el la vilaĝo Groissenbrunn, kiu situas tri kilometrojn okcidente de la kastelo. La akvodukto nun liveras 15 m 3 da akvo hore, sed por daŭra funkciado de la granda kaskado antaŭe oni bezonis 200 m 3 da akvo hore. Eble tiam la kaskado ne funkciis, kiel oni vidas sur pentraĵo de la itala pentristo Canaletto.\n\nPost la morto de Maria Theresia en 1780 ĉio kadukiĝis. La konstruaĵoj estis uzataj de la armeo. La ĝardeno dezertiĝis.\n\nFine de la 19a jarcento la granda kaskado estis ruino. Tial oni anstataŭigis ĝin per ŝtona muro, uzante restantajn blokojn.\n\nLa renovigo komenciĝis en 2002 kaj daŭris 18 jarojn. Unue oni forigis la ŝtonan muron kaj ordigis la blokojn. El la reliefoj, kiuj troviĝis ambaŭflanke de la granda kaskado, multo estis perdita. Tamen eblis rearanĝi kelkajn fragmentojn, kaj oni povis ekhavi ideon, kiel aspektis la baroka originalo. Evidentiĝis, ke la figuroj, kiuj aperas sur la pentraĵo de Canaletto, ne montras la realaĵon. Fakte temas pri kvar grandaj reliefoj kun scenoj el la Metamorfozoj de Ovidio. 2\n\nWalter Klag naskiĝis en Vieno, studis tie fizikon kaj laboras nun kiel eldonisto, numismato kaj ĵurnalisto en Vieno.", "author": "Walter KLAG", "categories": ["Aktuale", "AŬSTRIO", "Turismo"], "audio_links": null}
{"url": "https://www.monato.be/2021/012829.php?p", "title": "Tradukiloj pliboniĝas", "published": "2021-03-01 00:00:00", "content_text": "Monato intervjuis Eckhard Bick, fakulon pri komputa lingvoscienco kaj prizorganton de la sistemo WikiTrans, kiu aŭtomate tradukas la anglan Vikipedion al Esperanto.\n\nMONATO : Kiel okazis, ke vi okupiĝas pri komputa lingvoscienco?\n\nBick: Miaj originaj fakoj estis medicino, la angla kaj la hispana, kiujn mi studis en Bonn kaj Londono. Poste, jam kuracisto en Danio, mi aldonis skandinavistikon/nordistikon kaj la portugalan, kun fina disertaĵo pri leksikografio. Nur laste venis lingvistiko, pri kiu mi doktoriĝis en 2000 kun specialiĝo ĝuste pri komputa lingvistiko: aŭtomata gramatika analizo de la portugala. Miaj plej fruaj komputlingvistikaj projektoj, fine de la okdekaj jaroj, estis dan-esperanta maŝintradukado kaj portugala leksikografio. Poste venis projektoj pri multaj aliaj lingvoj kaj temoj. Kaj ĉe la Universitato de Suda Danio en Odense kaj kiel privata entreprenisto mi laboras pri preskaŭ ĉiuj ĝermanaj kaj latinidaj lingvoj, konstruante analizilojn. Aplikaĵoj estas ekzemple pedagogiaj iloj por instrui gramatikon, maŝintradukiloj, ortografiaj kaj gramatikaj kontroliloj ktp. Aktuale mi laboras unuflanke pri komo-kontrolilo, aliflanke kun granda dan-germana tekstokolekto el Facebook kaj Twitter en projekto pri malama lingvouzo kontraŭ minoritatoj.\n\nMONATO : Oni komencis jam eksperimenti pri perkomputila tradukado, kiam aperis la unuaj komputiloj. Intertempe la sistemoj pliboniĝis ĝis tia grado, ke ili eĉ estas utilaj. Ĉu tiu progreso okazis per subitaj saltoj, aŭ ĉu okazis nur laŭgrada pliboniĝo?\n\nBick: Ambaŭ! En la unuopaj teknologioj uzataj por MT (maŝintradukado) okazis laŭgrada evoluo, sed alvenis ankaŭ tute novaj teknologioj. En la unua fazo, en la 70aj ĝis 90aj jaroj, oni provis bazi MT sur generajn analizojn, sed – eble pro manko de sufiĉe fortaj komputiloj – la rezultoj estis malbonaj, kaj multaj opiniis, ke neniam eblos bone traduki per komputilo. Tamen ekzistis grandaj projektoj kiel DLT (kun Esperanto kiel pontlingvo) kaj la germana Verbmobil, kiuj montris, ke la afero ne estas tute malebla. Eĉ antaŭ nelonge oni provis kun simila aliro (LFG-gramatiko) en granda norvegia projekto, LOGON, sed ankaŭ tiu projekto ne bone sukcesis.\n\nMi mem uzis novan paradigmon, dependecajn gramatikojn kaj kuntekstlimigan gramatikon ( constraint grammar ), kiu same bazas MT sur lingvistikan analizon kaj leksikojn, sed uzas pli fortikajn gramatikojn, kiuj ne fiaskas ĉe teksteraroj kaj tro varia lingvouzo. En 2007 mi lanĉis dan-anglan sistemon, kiu tiam estis la sola rete havebla sistemo, kaj eĉ post la apero de Google Translate longe restis pli bona ol tiu lasta.\n\nLa tria metodo-fazo, kiun uzas ĝuste Google ekde 2008, temas pri statistikaj metodoj, per kiuj oni maŝinlernas traduki grupojn de vortoj el dulingvaj fontoj, ekzemple retpaĝoj, kaj kombinas tiujn tradukerojn laŭ iliaj verŝajnecoj. Tion helpis la konstruado de grandaj tekstaroj plurlingvaj, nelaste el EU-fontoj (transskriboj de parlamentaj diskutoj). La nova metodo estis iom post iom plibonigita kaj havis la avantaĝon esti malmultekosta, ĉar necesas nur datenoj, ne lingvistoj por krei leksikojn kaj gramatikojn.\n\nKvara etapo ekis antaŭ nur malmultaj jaroj, kun la alveno de neŭronaj retoj. Tiuj ekzistis jam en la 80aj jaroj, sed nur antaŭ nelonge komputiloj sufiĉe fortiĝis por ebligi verajn aplikaĵojn. La evoluo antaŭeniris pro projektoj pri bild- kaj vizaĝ-rekono, kaj pri akustika kompreno de parolata lingvo, sed eblis uzi similajn algoritmojn por MT. Tiel Google atingis MT-nivelon, kun kiu nun estas malfacile konkurenci lingvistike, simple ĉar estus tro da laboro. Kaj firmaoj kiel DeepL, kiuj kombinas tiun metodon kun lingvistike bonaj datenoj, estas eĉ pli sukcesaj ol Google, kvankam nur en tiuj lingvoparoj, por kiuj ili havas la bonajn lingvistikajn rimedojn.\n\nMONATO : En 2012 Esperanto aldoniĝis al la lingvoj traktataj de la Google-Tradukilo ( https://translate.google.com ). Tio okazis nelonge post la apero de via sistemo WikiTrans, kiu tradukas de la angla al Esperanto. Ĉu ekzistas ia rilato inter tiuj sistemoj?\n\nBick: WikiTrans uzas lingvistikan MT-sistemon kaj enhavas verŝajne la plej grandan esperantan vortaron iam kreitan. Google, kiel dirite, tiam trejnis siajn MT-ilojn statistike kaj por tio bezonis dulingvajn tekstojn. Por Esperanto ekzistis tre malmulte da tiaj, kaj ne en cifereca formo, do malfacilis uzi tiun metodon. Do eble ĝuste la alveno de WikiTrans, kun grandega dulingva tekstokvanto havebla en la reto, fine ebligis al Google apliki sian statistikan metodon. Miascie neniu ricevis respondon pri tio de Google, do dume estas nur interesa penso. Sed fakto estas, ke Google dum longa tempo ne lanĉis esperantan MT-sistemon, sed ja preskaŭ tuj post la apero de WikiTrans.\n\nMONATO : Do WikiTrans kaj la Google-Tradukilo uzas malsamajn teknikojn. Ĉu tio montriĝas per la eligaĵo de tiuj sistemoj? Ĉu ili faras malsamajn erarojn?\n\nBick: Jes. La erarojn de lingvistika sistemo oni povas analizi, kaj tial korekti. Tipe ili estas kaŭzataj de truoj en la vortaro, aŭ de gramatika misanalizo. Oni klare vidas la erarojn en la teksto. Male, statistika sistemo, kiu kombinas vortgrupojn en la cellingvo, ofte kreas tute glatan frazon, kiu povas tamen havi malĝustan signifon, sed ne eblas vidi la eraron sen koni la fontlingvan frazon. Ekzemple, tia sistemo povus traduki dolarojn per eŭroj, aŭ unu koloron per alia, nur ĉar la vortoj aperas statistike en similaj kuntekstoj.\n\nMONATO : Kiam oni pritaksas tradukilon, kiel oni mezuras la kvaliton de traduko?\n\nBick: En sciencaj artikoloj oni ofte uzas la mezuron nomatan „BLEU”. Por tiu metodo oni bezonas unu aŭ plurajn „orajn” (homajn) tradukojn de frazo kaj nombras, kiom da 1-, 2-, 3- kaj 4-vortaj grupoj samas inter tiuj kaj la komputila traduko. La problemo estas, ke tiu metodo venas el la statistika paradigmo kaj donas avantaĝon al tiuj sistemoj, kiuj konstruis la tradukon ĝuste per kunmeto de tiaj vortgrupoj, dum ĝi punas lingvistikan sistemon, kiu ekzemple ŝanĝas la vortordon aŭ uzas sinonimon seneraran sed statistike malpli oftan. Alia metodo, sen tiu problemo, sed labore multe pli kosta, estas homa inspekto kaj kvalitordigo (rangigo) de la tradukoj: iu devas diri, kiu estas la plej bona, 2a, 3a ktp, tiel trovante rangon por la MT-sistemo testata kompare kun aliaj kaj homaj tradukoj.\n\nMONATO : Kion oni povas diri pri la relativa kvalito de angla-esperanta traduko farita per Google aŭ per WikiTrans?\n\nBick: Mi opinias, ke tiu de WikiTrans estas pli bona. Ĝi certe estis komence, sed neniu faris freŝdatan, sciencan komparon. Ĉiuokaze en WikiTrans estas diversaj mekanismoj por trakti vortojn nekonatajn al la sistemo, trakti erarojn aŭ malglataĵojn en la angla originalo ktp, kiuj kreas fortikecon ne facile haveblan en maŝinlerna sistemo. Krome eblas pli facile adapti lingvistikan sistemon al nova ĝenro, dum maŝinlerna sistemo bezonas novajn lerndatenojn por nova ĝenro. Mi jam faris tion, analizoflanke, por diversaj ĝenroj. Tial WikiTrans miaopinie havus avantaĝojn, se oni uzus ĝin ekzemple por traduki retmesaĝojn, kiuj ja ne ekzistas dulingve en la reto, tiel ke Google ne povas krei apartan trejnkorpuson por tiu ĝenro.\n\nMONATO : Kvankam pro sia Gmail, kiun uzas multaj homoj, Google ja disponas iom grandan kolekton da unulingvaj retmesaĝoj; eĉ malneto de ĉi tiu intervjuo pasis tra ĝiaj serviloj! Ĉu WikiTrans kaj Google-Tradukilo ankoraŭ evoluas? Kiel?\n\nBick: Jes. WikiTrans pliboniĝas ne-rekte, kiam mi plibonigas la gramatikan analizon de la angla, kaj tion mi faras ankaŭ por aliaj projektoj. Necesas tamen rekompili la MT-sistemon kaj fari laborigajn kontrolojn por eviti kromefikojn, kaj tion mi malofte faras, ĉar fari tion por Esperanto estas senenspeza laboro. Google daŭre plibonigas siajn MT-sistemojn per pli rapidaj maŝinoj kaj neŭronaj retoj, sed mi ne scias, kiom ofte ili rekompilas tion por la esperanta sistemo, kaj mi dubas, ke Google faras ian vortaran laboron por Esperanto, ĉar ne ekzistas vendo-bazo. Sed de tempo al tempo ĝi devus tamen ankoraŭ pliboniĝi, ankaŭ ĉar la reto tiom kreskas kaj alvenas pli da (dulingvaj) datenoj.\n\nMONATO : Kiel tiuj sistemoj lernas novajn vortojn?\n\nBick: WikiTrans lernas ilin per homa laboro aŭ per aŭtomata analizo de vortkunmetaĵoj. La MT de Google lernas per la apero de vortoj en dulingvaj tekstoj.\n\nMONATO : En oktobro 2020 Facebook anoncis M2M-100, „la unuan plurlingvan modelon por aŭtomata tradukado, kiu tradukas inter iu ajn paro el 100 lingvoj, ne bezonante anglalingvajn datenojn”. Ĉu la sistemo estas tiel novspeca, kiel la anonco sugestas?\n\nBick: Mi kredas, ke ankaŭ tie temas pri neŭronaj retoj, kiuj en si mem ne plu estas novaj. Sed mi ne povas taksi, ĉu sen-pontlingva tradukado de 100 lingvoj estas nova, aŭ ĉu Google jam faris simile. Antaŭe eblis foje vidi spurojn de la angla pontlingvo ekzemple en dan-sveda tradukado, kiam aperis angla vorto el nenio, sed tio maloftas nun, aŭ tute ne plu okazas.\n\nMONATO : Scivole, mi komparis listojn de la lingvoj traktataj de la sistemoj de Google kaj Facebook: Google nun havas 108 lingvojn, Facebook havas 100, kaj ĉirkaŭ 88 lingvoj estas en ambaŭ listoj. Inter la lingvoj traktataj de Google sed ne de Facebook troviĝas Esperanto. Ĉu vi pensas, ke estas apartaj problemoj por aldoni Esperanton al tia sistemo?\n\nBick: Ne. Trejndatenoj ja ekzistas, ekzemple en WikiTrans. Mi supozas, ke tio dependas ankaŭ de sintenoj kaj politiko, kaj ke la deciduloj de Facebook estas malpli simpatiaj al Esperanto, aŭ simple ignoras ĝin. Dume Google havas kulturon de liberaj ideoj kaj iniciatoj (Google Campus, Google Summer of Code, Google Moonshots, Google X Prize), ĉe kiuj unuopaj esploristoj, aŭ eksteruloj, rajtas elprovi aferojn laŭ propra opinio. Eble tio permesas la aldonon de etaj lingvoj al la MT-sistemo, simple „ĉar eblas”, sendepende de la uzantokvanto aŭ komerca valoro.\n\nMONATO : Ĉu oni povas ion fari por subteni esploradon pri komputa lingvoscienco per Esperanto?\n\nBick: Jes. WikiTrans havas vortaropaĝon en la reto, kie oni – krom rigardi tradukojn – povas aldoni tradukojn aŭ kontroli la tradukon de hazardaj vortkunmetaĵoj, kiujn la sistemo jam konstruis, sed kiuj ne aŭ malofte estas kontrolitaj de homo: https://xl.wikitrans.net/\n\nEdmund Grimley Evans estas esplorinĝeniero en la komputila fako kaj tradukinto de pluraj libroj en Esperanton.", "author": "Edmund GRIMLEY EVANS", "categories": ["Aktuale", "INTERVJUO", "Komputado"], "audio_links": null}
{"url": "https://www.monato.be/2021/012834.php?p", "title": "De enmigrinto al stelulino", "published": "2021-03-01 00:00:00", "content_text": "En januaro 2021 la taja restoracio Boo Raan en la flandra marurbo Knokke-Heist ricevis sian unuan Michelin -stelon pro kuirarto. En si mem tio apenaŭ estas novaĵo. Miloj da restoracioj tutmonde ricevas Michelin -stelojn. Tamen tiu ĉi okazo estis aparta.\n\nFine de la pasinta jarcento Dokkoon Kapueak loĝis kun siaj avino, frato kaj kuzo en la ĝangalo de norda Tajlando. Siajn gepatrojn, kiuj laboris en la ĉefurbo Bankoko, ŝi vidis nur unu fojon jare. Kiel kutime en Tajlando, la knabino devis zorgi pri la familianoj kaj kuiri por ili. Moran, la avino de Dokkoon, instruis al ŝi kiel trovi fruktojn kaj manĝeblajn legomojn en la naturo. La avino estis severa, kaj postulis bonajn manĝojn por si kaj por la aliaj.\n\nKiam ŝi estis 18-jara, Dokkoon ekrevis pri pli facila vivo, kaj ŝi kontaktis siajn geonklojn, kiuj jam antaŭ multaj jaroj elmigris al Eŭropo. Ili pagis la vojaĝkostojn kaj venigis ŝin. Alveninte en Belgio, Dokkoon eklaboris en taja masaĝejo. Unu el ŝiaj klientoj tie estis Patrick, kun kiu ŝi apenaŭ parolis. Sed iun tagon li demandis, ĉu ŝi povas rekomendi tajan restoracion. Ŝi respondis, ke ŝi estas malriĉa, kaj neniam iras al restoracio, kaj humure aldonis „kaj krome, mi kuiras pli bone ol tiuj en restoracioj!”.\n\nPatrick insistis: „Do vi kuiru por miaj gastoj kaj mi pagos vin.” Tiu kuirvespero ne estis la lasta. Intertempe Patrick malfermis restoracion en kiu Dokkoon estas la ĉefkuiristo. Kaj ŝiajn kapablojn ekkonis la juĝistoj de Michelin , kiuj atribuis al ŝi unu stelon kaj nomas la restoracion „la plej bona taja restoracio en Benelukso”.\n\nPaŭl Peeraerts dum dek jaroj laboris kiel entreprena ĵurnalisto en la firmao Agfa-Gevaert kaj poste dediĉis sin ĉefe al MONATO , unue kiel ĝia redakcia sekretario, kaj poste ankaŭ kiel redaktoro.", "author": "Paŭl PEERAERTS", "categories": ["Aktuale", "INTERNACIA REKONO", "Moderna vivo"], "audio_links": null}
{"url": "https://www.monato.be/2021/012835.php?p", "title": "Kaŝita atomakcidento malkovrita", "published": "2021-03-01 00:00:00", "content_text": "Fine de septembro 2017 moviĝis radioaktiva nubo de oriento super Eŭropon. Granda nombro de mezurstacioj subite registris facile detekteblajn kvantojn da rutenio-106. Tio estas radioaktiva izotopo de tiu malofta nobla metalo. Ĝi ekestas de fendiĝo de uranio-235 aŭ de plutonio-239. Ĉar oni tute ne trovis aliajn fendoproduktojn, estis tuj klare, ke la origino ne povis esti atomreaktora akcidento aŭ eksplodo de atombombo.\n\nUnu eblo estis deveno de retraktejo, kiu prilaboras uzitajn brulelementojn de reaktoroj, apartigante la uzeblajn elementojn (ekz. uranion, plutonion kaj kelkajn fendoproduktojn) de ne-utilaj produktoj. La distribuo de la kvantoj trovitaj en EU-landoj, Svisio kaj en Rusio, same kiel la alventempoj kaj la tiamaj ventodistribuoj, montris al deveno el la suda Uralo. Fakte tie, en Majak, estas granda tia retraktejo. Kaj en stacio en Argajaŝ, vilaĝo nur tridek kilometrojn for de Majak, oni mezuris la plej grandan rutenio-kvanton (0,11 bekereloj en ĉiu kuba metro da aero).\n\nDe la mezuritaj kvantoj kaj meteologiaj donitaĵoj la sciencistoj rekalkulis, ke la kvanto liberigita en Majak estis almenaŭ 250 x 10 12 bekereloj. Tio estas je nur faktoro 10 malpli ol la 2400 x 10 12 bekereloj liberigitaj en Fukuŝimo. Kompreneble pri tia okazaĵo oni devus informi la Internacian Atom-Energian Agentejon (IAEA). Kaj oni devus averti la loĝantojn de la ĉirkaŭaĵo. (La sano en centra kaj okcidenta Eŭropo ne estis en danĝero.) Tute alie estis en 1993, kiam simila akcidento kun liberigo de rutenio-106 okazis en retraktejo en Tomsk. Tiam Rusio informis IAEA-n kaj ricevis helpon en la analizo de la akcidento.\n\nSed Rusio oficiale neis kaj ĝis hodiaŭ kontestas, ke en Majak aŭ aliloke estis iu nekutima okazaĵo, same kiel la firmao Rosatom, kiu funkciigas la retraktejon. Ili eĉ ne permesis preni specimenojn de la ĉirkaŭaĵo por analizo. Tio estus povinta facile decidi. Nun, post trijara detektiva laboro kaj pli detala esplorado de siaj kolektitaj rutenio-specimenoj, sciencistoj el EU, Svisio kaj Kanado eltrovis, kio plej verŝajne okazis en Majak. Pri tio raportis la radiokemiisto Georg Steinhauser el la universitato de Hanovro, Germanio. Tio estis admirinda atingaĵo de spuranalizado. Temas ja pri maksimume nanogramoj sur la filtriloj kaj kelkaj bekereloj en miloj da kubaj metroj da aero.\n\nOni trovis ne nur oksidon de rutenio (RuO 2 ), sed ankaŭ kloridon (RuCl 3 ), kiu ne povas formiĝi en la atmosfero. Tio apogas, ke la akcidento okazis dum retraktado: por tia recikligo, oni dissolvas la brulelementojn en nitrata acido. Tiu oksidiga acido formas el rutenio la plej altan oksidon RuO 4 . Tio estas danĝera kemiaĵo: ĝi estas tre vaporiĝema kaj tial povas atingi la atmosferon. Ĝi estas tre reagema (oksidiga) kaj eksplodas super 100 gradoj celsiaj. Tial oni kaptas ĝin en formo de RuCl 3 per klorida acido (HCl) en akvo, reago, kiu ankaŭ liberigas multan varmon. Evidente eksplodo okazis antaŭ la finiĝo de tiu reago, tiel ke kaj RuO 2 kaj RuCl 3 atingis la aeron.\n\nPost forpreno de brulelementoj el reaktoroj kaj ilia deponado en malaktiviĝaj basenoj, oni normale atendas minimume tri (en okcidentaj landoj 4-10) jarojn, ĝis la plej radioaktivaj mallongvivaj izotopoj estas diseriĝintaj. Aliokaze la granda radioaktiveco kaj disvolviĝo de varmego detruus la kemiaĵojn por retraktado (aŭ la vandmaterialojn okaze de deponado). La rutenio-izotopo 103 diseriĝas pli rapide ol la izotopo 106. Tial ilia proporcio indikas, kiom longe daŭris la atendado. La proporcio trovita en la filtriloj indikis atendotempon de nur du jaroj. Post tiom mallonga tempo, la radioaktiveco estas ankoraŭ alta. Ĝi produktas varmegon kaj nestabiligas la kemion. Ne estus surprize, se tio estus kontribuinta al la eksplodo.\n\nSed kial fakuloj kun multjara sperto riskis la retraktadon post tiel mallonga tempo? La sciencaj detektivoj proponas jenan interpreton: unu jaron antaŭe, Majak akceptis mendon de koncentrita kaj tre radioaktiva specimeno de cerio-144. Tian specimenon volis uzi sciencistoj en la submontara laboratorio de Gran Sasso (norde de Romo) por siaj neŭtrino-eksperimentoj. (Neŭtrinoj estas preskaŭ senmasaj kaj malfacile detekteblaj partikloj.) Ankaŭ cerio-144, same kiel ĝia stabila izotopo 140, estas fendoprodukto. Pro la mallongviveco de la izotopo 144, atendado malbonigas la proporcion de 144 al 140. Verŝajne tial oni decidis komenci la retraktadon post nur du jaroj. Tiun interpreton apogas ankaŭ tio, ke kelkajn monatojn post la eksplodo Majak deklaris, ke oni ne povas liveri la cerion-144.\n\nKvankam tiu interpreto sin proponas, ebleco ankaŭ estus, ke akcidento okazis dum retraktado por gajni plutonion-239. La produktado de tiu „batalila plutonio” oficiale finiĝis en 1987. Por ĝi oni bezonas brulelementojn nur mallonge uzitajn. Fendado de plutonio produktas rutenion en alia proporcio de izotopoj. Per pli detala esploro de ĉiuj rutenio-izotopoj, ankaŭ de la stabilaj, la sciencistoj eltrovis, ke la brulementoj devenis de civila reaktoro, ne de iu produktanta batalilan plutonion. Ili eĉ eltrovis, ke estis la reaktortipo VVER-440. Ĝi estas uzata en Rusio kaj kelkaj aliaj landoj.\n\nSteinhauser miras ankaŭ pri tio, kial la publiko nur marĝene atentis pri la radioaktiva nubo en aŭtuno de 2017. Alarmsonoriloj tute ne kriegis. Li proponas, ke rutenio por multaj ŝajnas sufiĉe ekzota, kontraste al plutonio, cezio aŭ jodo, enhavitaj en la tiama radioaktiva nubo el Ĉernobil.\n\nWerner Fuß studis kemion en Germanio kaj doktoriĝis en 1972 pri spektroskopia temo. Poste ĝis 2008 en esplorinstituto li laboris kun fizikistoj pri laserkemio, unue pri apartigo de izotopoj kaj poste pri ultrarapidaj fotokemiaj reagoj. Kromaj publikigoj kaj prelegoj koncernas armadolimigon, medioprotektadon kaj klimatovarmiĝon.", "author": "Werner FUß", "categories": ["Aktuale", "RADIOAKTIVECO", "Medio"], "audio_links": null}
{"url": "https://www.monato.be/2021/012839.php?p", "title": "Dua provo neŭtraligi prezidenton Trump", "published": "2021-03-01 00:00:00", "content_text": "La 5an de januaro okazis la lasta fazo de elektoj por la federacia senato en la usona ŝtato Georgio, unu el la ŝtatoj, en kiuj en la prezidentaj elektoj neatendite gajnis Biden. Georgio estas tre konservativa ŝtato, kiu en ĉiuj elektoj dum lastaj dudek jaroj voĉdonis por la konservativa kandidato – nome tiu de la respublikana partio. La unua fazo de elektoj en novembro por la federacia senato en tiu ĉi ŝtato ne havis definitivan rezulton, ĉar neniu el pluraj kandidatoj akiris la necesan plimulton de voĉoj.\n\nTial okazis ankoraŭ unu fazo de elektoj inter la du plej sukcesaj kandidatoj por ĉiu el la du senataj postenoj de la ŝtato, kaj en ĉiu el la du la demokrata kandidato neatendite venkis kontraŭ la respublikana kandidato. Unu el la du respublikanaj kandidatoj jam tenis la postenon dum la lasta sesjara periodo. La alia akiris la postenon en decembro 2019, kiam la tiama tenanto de la posteno demisiis pro sanproblemoj.\n\nRezulte de la sukcesoj de la demokratoj en Georgio, la nombro de demokratoj en la usona senato, kune kun du formale sendependaj senatanoj, kiuj ĉiam voĉdonas kun la demokratoj, egalas al la nombro de respublikanoj – 50 por ĉiu el la du partioj.\n\nTia proporcio kreskigas la verŝajnecon de nedecidaj rezultoj en senataj voĉdonoj. Por findecidi tiajn rezultojn la novelektita vicprezidento Kamala Harris rajtas doni la decidan voĉon pro sia konstitucia rolo kiel prezidanto de la senato.\n\nLaŭ opinio de multaj fakuloj pri politikaj aferoj, la neatendita rezulto en Georgio okazis parte pro la konduto de Trump post la novembraj elektoj kaj pro blinda fideleco al li de preskaŭ ĉiuj el la respublikanaj kandidatoj. Laŭ aliaj, tio estas rezulto de elekto-procedura fraŭdo, falsado de elektorezultoj kaj aliaj proceduraj „neregulaĵoj”.\n\nSimile, post la novembra venko de Joe Biden en la prezidentaj elektoj, la tiama prezidento Donald Trump rifuzis akcepti tiun rezulton, daŭre asertante, ke la venko de Biden estas rezulto de fraŭdado kaj misnombradoj de voĉoj dum la elekta proceduro 1 . Li kaj liaj apogantoj iniciatis proksimume 60 jurajn procedurojn en kelkaj el la ŝtatoj, en kiuj li asertis tiajn erarojn. La juĝistoj plejparte rifuzis konsideri la koncernajn aferojn, kaj juĝa enketado kaj procesoj ne sukcesis.\n\nLa 6an de januaro okazis komuna kunsido de ambaŭ ĉambroj de la usona Kongreso (parlamento) por formala nombrado de la elektaj voĉoj. Ordinare tio estas nur solenaĵo, kiu havas la celon oficialigi la rezulton de la novembraj elektoj en la ŝtatoj: ĉi-foje, 306 por Biden kaj 232 por Trump. Multaj respublikanaj kongresanoj intencis kontesti la rezultojn pro „neregulaĵoj” dum la elektoj. Samtempe ekster la parlamentejo estis okazanta samcela multnombra protestado.\n\nTamen dum la kongresa proceduro eksteruloj penetris en la parlamentejon, rompinte la vitran parton de fenestroj. Aliajn grupojn de eksteruloj libervole enlasis (aŭ eĉ invitis) gardistoj de la parlamentejo. Tiutempe la kongresanoj estis translokitaj en sekuran lokon.\n\nPost forigo de la invadintoj kaj eksteruloj kaj aresto de proksimume 60 el ili la kongresanoj reiris al la ĉefa salono por daŭrigi la nombradon de la voĉoj. La kontestado de la elekto-rezultoj, kiun planis respublikanoj, ne okazis.\n\nIuj asertas, ke Trump mem apogis tiun atakon en la samtaga parolado. Tamen la jam okazintaj enketadoj rivelis anticipajn komplot-preparojn tagojn antaŭ la parolado (inkluzive preparitajn eksplod-materialojn), kaj la registraĵoj de la parolado de Trump rivelas, ke li specife alvokis al pacaj protestoj sed ankaŭ al forta luktado kontraŭ „ŝtelo de la elektoj” kaj uzis la vortojn „ni neniam rezignos” kaj „ni neniam cedos”.\n\nAliaj asertas, ke temas pri provokado efektivigita de malamikoj de Trump por preventi planitan laŭleĝan kontestadon de la elekto-rezultoj dum la kongresa kunsido. Efektive, ĉiuj konsekvencoj de la penetro de eksteruloj en la parlamentejon kaj de tiea tumulto, malordo kaj interrompo de la parlamenta kunsido estas klare malutilaj al Trump kaj liaj subtenantoj kaj utilaj al iliaj kontraŭuloj.\n\nLaŭ ankoraŭ aliaj, Trump faris eraron, ne antaŭvidante la eblon de provokado dum la amasaj protestaj eventoj, kaj li pagis pro tio jam antaŭ ol la enketado pri la evento rivelis tion, kio vere okazis kaj kiu kulpas.\n\nLa rezultoj de enketado pri tio, kiuj estas la penetrintoj kaj kian rilaton ili havis al la protestado, ankoraŭ ne estas diskonigitaj, kvankam partaj informoj iom post iom aperas.\n\nKvin homoj mortis en la okazaĵoj, inter ili unu policisto, unu nearmita virino, kiu estis inter la protesta grupo ene de la parlamentejo kaj estis pafmortigita, kaj du homoj mortintaj pro „naturaj kialoj” (koratako kaj troa ekscitiĝo/streso).\n\nDum la postaj tagoj okazis diskuto inter la kongresanoj pri tiu okazaĵo kaj pri ilia reago al ĝi. Oficiala rezulto estis novaj iniciatoj por eksigi prezidenton Trump. La unua estis la provo fari tion plej rapide sur bazo de la 25a amendo al la usona konstitucio. Tiu amendo ebligas eksigon de prezidento, interalie se tiu partoprenis en aŭ instigis ribelon kontraŭ la ŝtato. La sukceso de tiu proceduro dependis de la apogo de vicprezidento Mike Pence. Sed li ne donis sian apogon, klariginte ke tia eksprezidentigo de Trump ne servus intereson de Usono kaj ne estus konforma al la konstitucio.\n\nSekve la plimulto de la ĉambro de reprezentantoj, en kiu la reganta plimulto estas demokratoj, voĉdonis por reuzi la proceduron jam aplikitan en decembro 2019 por iniciati eventualan eksigon de prezidento Trump (angle: impeachment ). Ĉi-foje dek respublikanoj voĉdonis kun la demokratoj por iniciati la proceson pri eksprezidentigo okazonta en la senato. Por eksprezidentigo necesas aprobo de du trionoj de la senatanoj. Tion eblus atingi, se pore voĉdonus, krom ĉiuj demokratoj, almenaŭ 17 el la 50 respublikanoj. Nur kvar respublikanoj signalis, ke ili eventuale estos pretaj fari tion.\n\nLa formalaj akuzo kaj pledo por eksprezidentigo de Donald Trump (aprobitaj en la ĉambro de la reprezentantoj la 13an de januaro) estis liveritaj al la senato nur la 25an de januaro, kelkajn tagojn post la fino de la oficperiodo de Trump kaj lia jama eksprezidentiĝo la 20an de januaro.\n\nKian sencon do havus tia eksprezidentigo, se Trump tutegale foriras je la tago de la inaŭguro de Biden? La vera malantaŭkulisa intenco verŝajne estas preventi lian eventualan rekandidatiĝon en 2024 2 . Li ricevis pli ol 74 milionojn da voĉoj en 2020. Tio estas pli da voĉoj ol ĝis nun ricevis ĉiu ajn alia kandidato en antaŭaj elektoj, krom lia oponanto Biden, kiu ricevis pli ol 81 milionojn da voĉoj. Tial multaj opinias, ke en 2024 Trump denove estos forta kandidato. Malhelpo al lia nova kandidatiĝo povus okazi nur, se oni sukcesus konvikti lin nun, tiel ke la nova kandidatiĝo estos malebla.\n\nDan Maxwell estis kunlaboranto en perkomputila tradukprojekto kun Esperanto kiel pontolingvo kaj nun instruas ŝakon.", "author": "Dan MAxWELL", "categories": ["Aktuale", "USONO", "Politiko"], "audio_links": null}
{"url": "https://www.monato.be/2021/012842.php?p", "title": "Sukcese revenis japana asteroid-sondilo", "published": "2021-03-01 00:00:00", "content_text": "La 6an de decembro 2020, Hajabusa 2 (Falko 2), asteroid-sondilo de Japana Kosmoesplora Instituto (JAXA), sukcese revenis de la asteroido 162173 Rjugu kaj lasis kapsulon fali sur dezerton de Aŭstralio. Oni reakiris la kapsulon, entenantan sablojn de Rjugu, kaj transportis ĝin al Tokio. Baldaŭ komenciĝos la distribuado kaj analizado de la materio de Rjugu fare de sciencistoj el diversaj fakoj en la mondo. Rjugu havas diametron de 0,7 kilometroj kaj estas rigardata kiel unu el la eventuale riskaj asteroidoj, kiuj povus kolizii kontraŭ Tero.\n\nHajabusa 2 lanĉiĝis en decembro 2014 kaj renkontiĝis kun Rjugu en junio 2018. Ĝi pristudis la planedeton (asteroidon) diversmaniere dum unu jaro kaj duono, kaj ĝi ekvojaĝis reen al Tero en novembro 2019. Ekde la ekveturo ĝis la reveno, Hajabusa 2 vojaĝis ĉirkaŭ 5,24 miliardojn da kilometroj kaj plenumis multajn taskojn. Jenaj estas unuaj atingoj en la mondo.\n\n1. Liverado kaj dismetado de pluraj esploraj robotoj sur la planedeto; 2. Surteriĝo de Hajabusa 2 mem per precizeco ene de 60 centimetroj; 3. Kreado kaj observado de artefarita kratero; 4. Surteriĝo ĉe 2 punktoj sur la sama planedeto; 5. Aliro al subsurfaca materio de planedeto; 6. Realigo de pluraj kaj plej malgrandaj artefaritaj satelitoj ĉirkaŭ la planedeto.\n\nTamen la plej granda misio plenumita estas la akiro kaj liverado de materio, fakte sabloj, el Rjugu. Sciencistoj esperas, ke la ekzamenado de la akiritaj sabloj klarigos du grandajn sekretojn: (1) la originon kaj evoluon de la sunsistemo, kaj (2) la kreiĝon de vivo. La sunsistemo havas ok planedojn kaj multegajn planedetojn. Kiam la suno naskiĝis antaŭ 4,6 miliardoj da jaroj, etaj fragmentoj, rondirante ĉirkaŭ ĝi, multfoje koliziis inter si kaj kungluiĝis, kaj finfine formiĝis planedoj, grandaj kaj malgrandaj. La surfaco de Rjugu estis aparte eksponita al severaj kondiĉoj de la universo kiel sunvarmo kaj radioj. Tial Hajabusa 2 enpafis kuglojn kaj kolektis sablojn sub la surfaco. Multaj sciencistoj pensas, ke akvo kaj organikaĵoj, necesaj por vivo kaj ĉeestaj sur Tero, devenis el asteroidoj, kiuj koliziis kontraŭ ĝi en antikva tempo. Rjugu estas nigra asteroido kun organikaj aŭ hidrataj mineraloj. Do oni esperas, ke, analizante organikan materion akiritan, oni trovos ŝlosilon por solvi la demandon, de kie venis la akvo kaj la organikaĵoj ekzistantaj sur Tero.\n\nHajabusa 2 estas la posteulo de Hajabusa, kiu esploris asteroidon 25243 Itokaŭa dum la jaroj 2003-2005. La vojaĝo de Hajabusa estis plena je malfacilaĵoj. La elpreno de sabloj ne same glate iris kiel planite, kaj Hajabusa revenis kun nur iom da materio. Okazis kelkaj miskomunikadoj kaj paneoj de la motoro. Sed iele Hajabusa revenis al la terglobo, kaj post delaso de la kapsulo ĝi forbrulis en la atmosfero. Oni multon lernis el la sperto de la antaŭulo kaj plibonigis Hajabusa 2 pri jon-motoroj, gvidaj kaj navigaj ekipaĵoj, materiokaptiloj, sinrega sistemo ktp. Rezulte la vojaĝo kaj la akiro de materio de Rjugu senprobleme plenumiĝis, liverante eĉ 5,4 gramojn da materio, pli ol la projektitaj 0,1 gramoj, la minimuma kvanto por sciencaj analizoj.\n\nNun Hajabusa 2 estas survoje al sia nova misio: viziti alian asteroidon nome 1998KY26. La vojaĝo bezonos 11 jarojn. La asteroido, unuafoje observita en 1998, havas preskaŭ globan formon kun diametro de 30 metroj, kaj ĝi rotacias dum 10,7 minutoj. Ĉi tiu asteroido, turniĝante sur orbito, kiu proksimiĝas al Tero, same apartenas al la grupo de eventuale riskaj asteroidoj, kiuj povus kolizii kontraŭ Tero. La supozata ofteco de kolizio de asteroidoj kun diametro de pli ol 30 metroj kontraŭ Tero estas unu fojo en kelkaj jarcentoj. Sed eĉ malgranda asteroido kun 30-metra diametro povus kaŭzi severan damaĝon al Tero. La meteorŝtono, kiu falis en Uralon en 2013 kaj vundis pli ol 1500 homojn, havis 17-metran diametron. Do japanaj sciencistoj intencas uzi Hajabusa 2 por kolekti donitaĵojn pri la strukturo kaj forteco de la asteroido por trovi rimedojn kun la celo eviti kolizion, ekzemple per kunbato de artefarita objekto kontraŭ la asteroido por ŝanĝi ties orbiton.\n\nLa antaŭulo Hajabusa havis multajn paneojn kaj malfacilaĵojn. La intereso, zorgo kaj maltrankviliĝo de la japana popolo rilate al Hajabusa des pli fortiĝis, ju pli ofte la novaĵoj pri tiuj malfacilaĵoj alvenis. Tial la ĝojo je la reveno kaj livero de la kapsulo estis granda. Aliflanke la glata flugado kaj sukcesa liverado de la asteroida materio de Hajabusa 2 alportis ĝojigan kaj kuraĝigan novaĵon al la japana socio suferanta pro la pandemio de kronviruso. Multaj japanoj sentas iom da simpatio por Hajabusa 2, kiu senripoze forflugis por nova misio, vojaĝo sen revenbileto. Ĉu tio estas troa personigo de maŝino kaj japaneca sentimentaleco?\n\nIsikawa Takasi estas pensiulo, naskita en 1942, kiu laboris por sveda kaj japana kompanioj ĉefe en la fakoj justico kaj revizorado.", "author": "ISIKAWA Takasi", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2021/012843.php?p", "title": "Ĉu Trump rajtos re-prezidentiĝi?", "published": "2021-03-01 00:00:00", "content_text": "Kio estas la rilato inter la eksprezidentiga proceduro kontraŭ Trump kaj lia eventuala kandidatiĝo en 2024?\n\nLa 20an de januaro Joe Biden oficiale prezidentiĝis por kvar jaroj. En 2024 okazos novaj elektoj por decidi ĉu li, alia demokrato aŭ, eventuale, membro de alia partio iĝu la nova prezidento ekde januaro 2025. En la nuna momento Donald Trump estas la plej verŝajna kandidato de la respublikanoj. Sed nun lia ĵusa prezidenta oficperiodo finiĝis, kaj – paradokse! – la proceso kun la formala celo eksprezidentigi lin, kvankam iniciatita, ankoraŭ ne komenciĝis.\n\nPro la fakto, ke Trump malsukcesis kontraŭ Biden en la novembraj elektoj, la nuna proceduro ne estas necesa por eksprezidentigi lin. Krome, tiu proceduro, se ĝi entute okazos 1 , ne povos rekte malhelpi, ke li denove iĝu prezidenta kandidato en 2024. Por atingi tiun celon, necesus unue konvikti lin per proceso, kiu rezultas el jura proceduro. Tiu rezulto rajtigus la Kongreson denove voĉdoni kun la celo decidi, ĉu eksprezidento Trump rajtos denove kandidatiĝi. Simpla plimulto sufiĉus por leĝe malpermesi tion. Sen tia plimulto lia rajto restus sekura.", "author": "Dan MAxWELL", "categories": ["Aktuale", "USONO", "Politiko"], "audio_links": null}
{"url": "https://www.monato.be/2021/012682.php?p", "title": "La unua katekismo kristana", "published": "2021-04-01 00:00:00", "content_text": "Neniu, eĉ la plej neklera homo, ignoras la gravecon de la Biblio en kreado de la „judkristana civilizo”, ĉar ĝi estas ties fundamento mem. Tamen, se tio estas neniel ignorebla fakto, malpli konata estas tiu, el kiu devenas ĉi tiu artikolo: la tutaĵo, kiun oni hodiaŭ konas kiel la „Sanktajn Skribaĵojn”, rezultas el multjarcenta verkado kaj elektado de tre diversaj tekstoj, kiuj, kune, formas ja grandan korpuson, el kiu la hodiaŭaj (tio estas, katolikaj kaj protestantaj) versioj estas nur kanona frakcio.\n\nEne de tiu korpuso, ni ja devas diri, estas tekstoj akceptataj nur de judoj, nur de koptoj, nur de romiaj kaj/aŭ ortodoksaj katolikoj; kaj ankaŭ malpli granda aro nur por protestantoj validaj. Kaj same – kaj eĉ pli grave – tekstoj, kiuj estas de ĉiuj tiuj grupoj rifuzataj.\n\nKaj jen unu el tiuj tekstoj, ĵus esperantigita de Gerrit Berveling (kiu, mi kredas, ne bezonas prezentadon inter esperantistoj), tiu nelacigebla homo, kies enviindaj talento kaj memdisciplino permesas, ke li jam de jardekoj sin dediĉas al nialingva prezentado de la plej diversaj partoj de la Biblio, ĉu de la duakanonaj, ĉu de la nurkorpusaj libroj. S-ro Berveling estas same konata pro sia serio Antologio Latina , kiu alportas al ni la plej belajn paĝojn de unu el la plej gravaj literaturoj produktitaj de homo mem.\n\nSed ĉi-foje Berveling superas sin kaj prezentas al ni veran juvelon, ĉar, kontraŭe al la antaŭaj, nun lia traduka vervo donas al ni libron malfacile alireblan en nacilingvaj versioj: temas pri La Paŝtisto (originale Ο Ποιμὴν τοῦ Ἑρμᾶ – Ο Poimēn tou Herma ), verkita de iu Hermas, frato de la papo Pio la 1a, meze de la 2a jarcento. Malgraŭ tio, ke ĝi estis tre disvastigita kaj legata dum almenaŭ la sekvaj 200 jaroj, dum kiuj ĝi estis kvazaŭ parto de la Nova Testamento, ĝi estis poste flanklasita kaj eĉ forgesita de la kristanaro, konata nur de tre malmultaj homoj ekster la ekleziaj medioj. Tiel, dum multaj libroj neniam estis oficiale agnoskitaj kiel parto de la Biblio, ĝi fariĝis unu el tiuj raraj – kaj, eble, la sola en la Nova Testamento –, kiuj estis el ĝi forigitaj.\n\nOni, tamen, ne pensu, ke La Paŝtisto estis tute perdita: legante verkojn, kiel La Dia Komedio de Dante, oni klare perceptas iom kaŝitan eĥon de la libreto de Hermas, ĉar dum Hermas estis gvidata de la Eklezio kaj de la Paŝtisto, Dante estis de Virgilio kaj Beatrico. Same oni vidos, ke John Bunyan, por verki La Pilgrimanton , iom trinkis el la akvoj de La Paŝtisto , sed tion malkovri mi lasos al la legonto.\n\nKaj fine, pri kio temas tiu libro? Ĝi rakontas diversajn viziojn de Hermas, kiun dumsonĝe vizitas kaj ina figuro, reprezentanta la Eklezion mem, kaj la „paŝtisto”, kiu fine riveliĝas esti anĝelo. Tiuj, pere de ordonoj kaj moralaĵoj, sed precipe – kiel kutime tiam – de paraboloj, instruas la aŭtoron pri la kolektiva vivo de la kristanoj, precipe pri punktoj, pri kiuj videble ankoraŭ ne estis solida pozicio, kiel, ekzemple, edziĝo kaj adulto. Estas interese konstati, kiom pezis mistikemo en la vivo de tiamaj kristanoj kaj kiel tia mistikemo estis uzata por veki en ili ne nur la fidon kaj obeon, sed ankaŭ tute novan vivstilon, kaj ĝuste pro tio la aŭtoro uzas la figuron de la paŝtisto, pri kiu svarmas referencoj en la Biblio kaj en la ĝenerala kulturo de la antikva erao.\n\nTamen, eĉ se oni ne devas konsideri ĝin „verkita sub dia inspiro”, pro kelkaj kialoj tiu libreto ankaŭ fariĝas tre interesa por la hodiaŭa leganto. Unue, ĉar ĝi kvazaŭ didaktike prezentas la precipajn punktojn de la kristana vivmaniero ne nur tiel, kiel ĝi estis komprenata tiam, sed tiel, kiel, laŭ multaj kredantoj, ĝi devus esti vivata hodiaŭ. Iel ajn, La Paŝtisto estas la unua katekismo de la kristana eklezio. Due, ĉar, kontraŭe al multaj tekstoj de la antikveraa aŭ mezepoka kristanismo, La Paŝtisto havas tre optimisman tonon; ĝi estas vestita per vortuzoj kaj frazkonstruoj, en kiuj ja – danke al lerteco de la tradukinto – resonas la biblia retoriko.\n\nEstas vere refreŝige, eĉ por tiuj, kiuj ja ne (plu) estas kristanoj, sed kiuj estas edukitaj en kristana medio, ion legi pri la kristana pensmaniero de kiam la kristanaro ankoraŭ estis juna, arda kaj persekutata; kaj ne, kiel poste ĝi fariĝos, persekutanta; eble iuj trovos tie vojon por reveki sian personan fidon. Tiel, mi ree gratulas al la tradukinto kaj al la eldonejo VoKo pro la ne nur saĝa sed ankaŭ kuraĝa decido prezenti al la esperantistaro tiun verkon.", "author": "Fernando PITA", "categories": ["Aktuale", "Berveling superas sin"], "audio_links": null}
{"url": "https://www.monato.be/2021/012712.php?p", "title": "Kial la hispana milito ne estis intercivitana milito?", "published": "2021-04-01 00:00:00", "content_text": "Verŝajne neniun konflikton akompanas tiom da prihistoriaj debatoj kiom la dua mondmilito. Ĉu estis iu lando aŭ registaro, kiu ne klopodis profiti pere de partia aliro al ĝi? Kutime temas ne pri klaraj falsaĵoj, sed pri elstarigo de iuj aferoj kaj silentado pri aliaj same gravaj eventoj. Ekzemploj abundas ĉie, krom eble en Germanio.\n\nDanke al Holivudo en Usono multaj homoj lernas, ke estis ilia lando, kiu plej multon faris por venki faŝismon, tiel forgesante, ke la usona armeo eniris la militon nur en ĝia dua fazo. Simile en Francio oni memorigas ĉiun jaron la liberigon de la lando post longa batalo inter la francoj kaj la nazioj, sed fakte Francio kapitulacis en 1940 post nur ses semajnoj, kaj la kontraŭfaŝismaj partizanoj ne estis nur francoj, sed inkluzivis dekojn da naciecoj, interalie dekmilojn da spertaj hispanoj jam batalintaj plurajn jarojn sialande. En Italio oni kalkulas sin inter la venkintoj de la milito, kvazaŭ Italio ne estintus fidela aliancano de Hitlero ekde la tridekaj jaroj.\n\nEn Britio oni ofte prezentas Churchill kiel grandan gvidanton preskaŭ senmakulan, forgesante liajn rasismajn opiniojn kaj lian respondecon en teruraĵoj okazintaj en la britaj kolonioj. En Rusio ne malkutimas troa emfazo pri la liberigo de Berlino por kaŝi la krimojn de Stalin kiel diktatoro kaŭzinta milionojn da mortoj. En Pollando oni lastatempe distancigas sin de la holokaŭsto malgraŭ tio, ke en ĝi kunlaboris multaj poloj. En Israelo la profitintoj de la postmilita fondo de la lando ne ĉiam konsideras, ke tio povis okazi nur per perforta forigo de la araboj loĝantaj tie. Kaj kiom da legantoj konscias pri tio, ke soldatoj de ĉiuj armeoj de la bona flanko (usona, brita, franca, sovetia ...) responsas pri amaso de seks-perfortoj?\n\nInter 1936 kaj 1939 Hispanio travivis apartan militon, kiu simile estas temo de prihistoriaj debatoj. Ekzemple, ĝi konatiĝis kiel intercivitana milito, sed en Katalunio kelkaj prezentis ĝin kiel militon inter Hispanio kaj Katalunio. Tiu perspektivo forgesigas, ke estis katalunoj en ambaŭ flankoj, kaj ke surstrata homamaso en Barcelono bonvenigis la ribelan armeon, kiam en 1939 ĝi eniris la urbon. Dume, duonmiliono da ekzilitoj transiris al Francio kaj estis internigitaj en improvizitaj koncentrejoj.\n\nTamen en 1936 neniu nomis ĝin intercivitana milito. Kontraŭe, la respublikana flanko atentigis pri puĉo, kiu devas esti sufokita. Aliflanke, laŭ la vidpunkto de la ribelintoj, ili iniciatis kruc-militon por liberigi la landon de komunismo. Kaj internacie oni parolis pri hispana milito, ĉar temis pri tiea konflikto. Ĉefe dum la diktaturo de Franco (1939-1975) aldoniĝis la vorto „intercivitana” por nomi ĝin, kaj ene de kaj ekster la lando.\n\nTiu adjektivo utilis por montri, ke estis du flankoj batalantaj, ambaŭ same bonaj aŭ malbonaj. Tia rakonto de fratoj kontraŭ fratoj iĝis la sola kaj memevidenta kompreno de la milito por pluraj generacioj de hispanoj. En la vortoj de Fernando de Diego, elstara tradukisto el la hispana en Esperanton: „Kion ni gajnus, se la venkitoj estus venkintaj?” ( Beletra Almanako 29, p. 137). Tiu aliro forgesigas, ke unu flanko defendis la laŭleĝan respublikon kaj la alia la puĉon kontraŭ ĝi.\n\nSed ne nur. Tiu aliro forgesigas ankaŭ, ke samtempe kun la milito okazis socia revolucio, kie ĉefrolis anarkiismaj principoj. En la plimulto de la teritorio regata de la respublikanoj, la kamparanoj kaj la proletoj iĝis la mastroj de siaj destinoj. Jen sperto prisilentata dum jardekoj, kaj de la kapitalismaj landoj kaj de tiuj sovetiaj, kiuj ne permesis la konsideron de aliaj konkuraj manieroj organizi politike kaj ekonomie la socion.\n\nKrome, „intercivitana” tradukiĝas hispanlingve per civil , tio estas „civila”, kio iel eniras en la menson kvazaŭ temus pri civilizita milito. Tio ja indikus preferon por tiu vorto de la venkintoj, sed la ĉefa kialo estas alia.\n\nMultaj el la puĉistoj (kiel Franco mem) formiĝis milite en la hispanaj kolonioj en Afriko, brutale regataj de la metropolo. Tiel ili iĝis neeviteble rasistoj kaj ekstremaj naciistoj. Ili rigardis la konflikton kiel kolonian militon, sekve ili pritraktis la alian flankon kiel hispanajn subestulojn. El tiu perspektivo ne utilis aludi ĝian internacian dimension kaj la helpon ricevitan de ekstere, nome de la faŝismaj landoj. Fakte la subteno de Hitler kaj Mussolini estis esenca por venki en la milito. Ankaŭ la portugala Salazar rekte subtenis la ribelintojn. Kaj dekmiloj da magrebanoj el la kolonioj estis dungitaj por ilia armeo.\n\nDume, en la respublikana flanko nur Stalin akceptis helpi (kontraŭ pago) la laŭleĝan registaron, kvankam ankaŭ Meksiko iom subtenis ĝin. Pli grava estis, simbole, la alveno de 35 000-50 000 volontuloj el ĉiuj mondopartoj. Kompreninte, ke la hispana milito estas fakte la antaŭkomenco de la dua mondmilito, tiuj idealistoj decidis riski siajn vivojn en batalo por la libero. Fakte la procento de mortoj inter la internaciaj brigadanoj estis signife pli alta ol la averaĝo ĉe la respublikanoj.\n\nInterese estas konstati, ke krom la hispana intercivitana milito okazis tie ankaŭ aliaj intercivitanaj militoj. Ekzemple, fervoraj irlandaj katolikoj volontulis flanke de la ribelantoj, dum aliaj irlandanoj batalis en la internaciaj brigadoj. Aldone, ne malofte la italaj brigadistoj frontis samlandanojn (ni memoru, ke Mussolini sendis Hispanien 80 000 italojn). Ankaŭ kelkaj magrebanoj volontulis en la respublikana armeo kaj batalis kontraŭ samgentanoj ktp.\n\nKiel mi skribis, la esprimo „intercivitana milito” populariĝis en Hispanio, sed tio okazis ankaŭ eksterlande. Ankaŭ la tiutempaj liberalaj demokratioj, kiel Britio, Usono aŭ Francio, multe kritikataj pro manko de subteno al la hispanaj demokratoj, profitis de tiu aliro kiel „enlanda” kaj „intercivitana”, kvazaŭ afero koncernanta nur la hispanojn. Tio pravigis ilian decidon ne aktive helpi sufoki la puĉon, kio rilatis al ilia politiko de cedoj al Hitler.\n\nĈi-rilate indas mencii nuancon pri Francio. Tie oni klarigas, ke la landlimo inter la du landoj estis uzata dummilite kun la permeso de la franca registaro por ebligi la transdonon de armiloj al la respublikana flanko. Kompare al la milita partopreno de Hitler kaj Mussolini, tiu subteno al la hispana laŭleĝa registaro restis tamen marĝena. Iel ajn, en Francio pli neŭtrala termino Guerre d'Espagne iĝis ofte uzata inter la fakuloj pri la temo.\n\nResume, la hispana milito ja estis kruele intercivitana, sed ne nur. Samtempe okazis grandskala socia revolucio. Kaj en la milito partoprenis aliaj landoj, kelkaj aktive, aliaj pasive. Pro tio kaj kun la celo ne misprezenti ĝian kompleksecon, nova generacio de historiistoj konsilas nomi ĝin sen aldonaj adjektivoj (krom se oni specife celas emfazi ĝian dimension de konflikto de fratoj kontraŭ fratoj).", "author": "Xavi ALCALDE", "categories": ["Aktuale", "EŬROPO", "Historio"], "audio_links": null}
{"url": "https://www.monato.be/2021/012718.php?p", "title": "Historio de la esperanta literaturo por italoj", "published": "2021-04-01 00:00:00", "content_text": "Aperis en 2015 la monumenta Historio de la Esperanta literaturo fare de Carlo Minnaja kaj Giorgio Silfer. Verko riĉega je sciigoj kaj kapabla dediĉi atenton al la literaturkritikaj aspektoj ene de vastaj histori-kulturaj kuntekstoj. Post kvar jaroj estas publikigita ĉi tiu itallingva verko, certe malpli peza laŭ la nombro de paĝoj (tie 748, ĉi tie 248), sed, verdire, ne malpli grava kaj eĉ pli ambicia, se oni konsideras al kia legantaro ĝi intencas sin adresi. De iu legantaro Esperanto-parolanta, do mondskala, al la italparolanta legantaro: la salto ne etas; malsamaj horizontoj, malsamaj celoj, tamen samaj temoj.\n\nKia estis tiu defio? Tutunue, la aŭtoro aspiris diskonigi al la italoj, kiuj, eble, neniam antaŭe aŭdis aŭ legis ion pri Esperanto, la plej gravan aferon: ni, esperantistoj, ekzistas, ni estas iasence popolo, kaj dum la lasta jarcento ni kulturis nian literaturon, kiu jam rajtas stari apud la aliaj literaturoj, sen ia ajn sento de honto aŭ komplekso de malsupereco.\n\nUnu el la elementoj ĉeestantaj en ĉi tiu verko, kiuj povas plejforte allogi la italan publikon, estas la larĝega trarigardo pri tiel multaj poetoj kaj verkistoj, grupoj kaj movadoj, kiuj trairis la pasintajn jardekojn ĝis nun. Ja la perspektivo, kompare kun la naciaj literaturoj, entute ŝanĝiĝas: se temas pri Esperanto, la trarigardo estas mondnivela kaj ampleksas lokojn, jarojn kaj aŭtorojn plej diversajn, ĉiujn kun specifa viva kaj arta trajektorio, majstre substrekita.\n\nNe temas pri iu simpla serio de biografiaj-literaturaj raportetoj, koncernantaj la ĉefajn verkistojn kaj poetojn. Oni ĉiam klopodas enŝovi unuopajn bildetojn de aŭtoroj kaj verkoj sur fono de la historiaj epokoj, ofte rapide skizitaj. La temoj estas aranĝitaj laŭ la kronologia ordo kaj diversspecaj ĝenroj, frakcioj kaj grupoj. Kompreneble, tio signifas, ke kelkfoje la sama verkisto troveblas en du aŭ pli da ĉapitroj. Tamen tio ne malhelpas klaran komprenon, ĉar multaj ĉapitroj sinsekvas laŭ perfekta „kontinuaĵo” kaj kun oportunaj resendoj al antaŭaj eroj.\n\nPri (preskaŭ) ĉiuj verkistoj oni havas je dispono priskribojn, longajn ekde kelkaj linioj ĝis pli ol unu paĝo, kiuj redonas bildon vivan kaj viglan de la unuopulo, bildon, kien konverĝas ĉefaj biografiaj notoj kaj, eĉ pli gravaj kaj interesaj, la juĝoj pri liaj/ŝiaj stilemoj, kun stimula atento al tiuj kuriozaĵoj, kiuj ebligas al la leganto pli klare distingi kaj rekoni la aŭtoron inter la multaj. Sukcesas fascini la legantaron la rakontado flua kaj ritmoplena pri la pluraj artokarieroj, en kies centro ĉiam troviĝas la rilato inter la unuopa poeto/verkisto kaj Esperanto. Malgraŭ la diversaj nacioj kaj landoj, al kiuj apartenas la aŭtoroj, ofte troveblas elementoj – kiuj koncernas temojn, lingvoformojn ktp – komunaj al pli ol unu persono: tio estas indiko de la fakto, ke jam baldaŭ la esperantista komunumo ekformiĝos kaj iros direkte al la estonteco, distingiĝante tra la mondo kaj la jaroj tiel, kiel la homara naturo emas konduti.\n\nKelkfoje pli granda atento al iu aŭtoro aŭ grupo montras apartan intereson al tiu. Ekzemploj estas Kalocsay, Baghy, Auld, Boulton, Th. Schwartz kaj Piron.\n\nĈe ni specialan intereson elvokis verkoj neatendite longaj: krom la tradukaĵoj de La Dia Komedio fare de Peterlongo kaj Kalocsay, ĉi tie mencion meritas La konflikto de la epokoj de la sud-afrika De Kock kaj Uranogedio de la itala franciskana monaĥo Giovanni Ricci. Temas pri du epopeaj poemoj, tre longaj, sed je kvalito malsamaj, ĉi-loke citindaj pro la fakto, ekzemple, ke ambaŭ atestas, kun kia engaĝiĝo sin dediĉas al sia literaturo kaj kulturas siajn artovalorojn la esperantistoj, apartenantaj al la tuta mondo.", "author": "Ivan ORSINI", "categories": ["Aktuale", "RECENZO", "Literaturo"], "audio_links": null}
{"url": "https://www.monato.be/2021/012744.php?p", "title": "Longa impulsa vivo", "published": "2021-04-01 00:00:00", "content_text": "Ni troviĝas antaŭ dulingva (Esperanto kaj vid-al-vide franca) memorlibro pri Gaby Tréanton, forpasinta la 6an de aprilo 2019, atinginte preskaŭ 99 jarojn (restis nur monato): epizodoj, ne ja kontinu-linia rakontado, sed flamoj, sparkoj, amikecaj eventoj. Kolektis kaj finredaktis ŝia Esperanto-lernantino kaj poste amikino Maja Mériaux, el Bégard, Bretonio.\n\nJam la unua alineo surprizas: Fine de la 19a jarcento du junaj paroj geedziĝas la saman tagon en Morlaix. Loĝante en malsamaj kvartaloj de la urbo, ili ne konas unu la alian, sed ili elektis la saman restoracion por la geedziĝa manĝo kaj por la sekvonta balo. Dum la balo miksiĝas la invititoj, kaj la junaj geedzoj ekkonatiĝas. Unu el ili diras: „Kiam ni havos gefilojn, ni povos intergeedzigi ilin!”. Ĉu intuicio?\n\nEfektive naskiĝos en la du familioj kaj knaboj kaj knabinoj, du el ili vizitos la saman lernejon, do la idaro interkonatiĝas, kaj floras amo kaj gefianĉiĝo inter Jean kaj Augustine. La milito de 1914 ilin disigas. La junulo estas sendita al la fronto, kie li estas dufoje vundita, eskapas el la sekvoj de bombo falinta apud lia tranĉeo; siaflanke, Augustine suferas kaj ekmalsaniĝas pro tuberkulozo sub la bomboj en Parizo. Post la fino de la konflikto ili decidas geedziĝi; naskiĝas filino, Gabrielle, nomata Gaby, kiu estos la rakontanto de siaj memoraĵoj.\n\nTiuj memoraĵoj estas kortuŝaj pro naiveco; jen la maniero lerni, kiel oni elparolas iujn konsonantojn, jen la timo pri la bruego de trajnoj irantaj al Parizo, mistera urbo ... Jen la alkutimiĝo al la lernejkunuloj ...\n\nMortas la patrino, kaj Gaby estas loĝigita ĉe siaj patraj geavoj, kaj ŝi troviĝas meze de bataletoj kun siaj gekuzoj; ŝia patro pro laboro devis resti sola en la urbo. Trista epizodo, kiam ŝi devas, pro lerneja tasko, fari portreton de sia patrino.\n\nNaivaj sentoj, kiel kiam ŝi ricevis leteron „el la ĉielo”, kiu promesas kristnaskan donacon; aŭ la kampadejo, kie ŝi pasigas gajajn tagojn; aŭ la violonkurso; aŭ la unua komunio, kun la predikoj pri la konfesindaj kulpoj kaj la timo pri la inferaj turmentoj. La vivo ĉe la geavoj, kun ĉiusemajna vizito de la patro, estas ja agrabla: ĉiuj amas Gaby-n, kaj ŝi amas ĉiujn.\n\nNu, kion ni trovas eksterordinara en ĉi tiuj memoraĵoj? Fakte nenion, kio ne okazis, jen kaj jen, ankaŭ al iu ajn el la samgeneracianoj. Tial la rakontado, ĝuste pro sia naiveco, estas alloga, altira ĝis la fino. Alvenas la streĉoj por la abiturienta ekzameno de la klasika liceo, kaj samtempe anonciĝas la monda katastrofo. Post malsukceso ĉe tiu ekzameno sekvas ripeto de la sama nivelo; poste Gaby komencas instrui kun granda timemo, loĝante pensione ĉe bonkora sinjorino.\n\nLa milito ne multe ŝin taŭzas: Pétain paciĝis kun Hitler, kaj Gaby instruas en malsamaj lokoj, ĉiuj en la bretona duoninsulo. Intertempe organiziĝas la kontraŭnazia rezistado; iuj liceanoj klopodas ŝteli armilojn de la germanoj; malkovrite, ili mortigas germanan soldaton kaj tri estas pafekzekutitaj. En alia okazo ŝi hazarde iĝas liverantino de iu mesaĝo el la makiso, kaj la transdono de la mesaĝo okazas en trinkejo: la postan tagon la trinkejon bruligas la germanoj. Terura estas la sciigo, ke lernejo en Bretonio estas erare bombita de britaj aviadiloj, kiuj celis bombi stratojn kiel komunikilojn de la germana okupacianta armeo. Infanoj restis sub la ruboj, mortigite de aliancaj aviadiloj.\n\nAlvenas la elŝipiĝo en Normandio (la 6an de junio 1944) (tamen parto de Bretonio estos liberigita nur la 10an de majo 1945). La makisuloj batalas aperte kaj al Gaby ili eĉ proponas pafilon, kiun ŝi rifuzas, sed post la liberigo de Parizo la kruelaj reprezalioj kontraŭ kaptitaj germanoj ŝin konsternas. La vivo en Bretonio bezonas jarojn por normaliĝi; Gaby daŭre instruas kaj atingas superajn instruistajn diplomojn.\n\nEsperanto envenas en la vivon de Gaby tra anonco en sindikata instruista ĵurnalo Lernu Esperanton! , kaj tuj sekvas korespondado kun Henri Micard, kiu starigos la mirindan kastelon en Grésillon. Kun Esperanto venas flugfolio por aliĝi al Civila Servo, kreita de la sviso Pierre Ceresole; Gaby komencas instrui Esperanton, kaj tio fariĝas ŝia vivocelo. Per ĝi ŝi travivas multajn spertojn, lernas, kiel kompreni homojn kaj ilin respekti; en la sekvaj paĝoj de ŝia memorlibro la vortoj „Esperanto” kaj „amiko” ripetiĝos konstante.\n\nŜia profesio de instruistino ŝin sendas al diversaj lokoj de la bretona duoninsulo, eĉ sur insuleton, kaj ŝi ĉiam instruas ankaŭ Esperanton kaj aranĝas interlernejan korespondadon; en Amsterdamo en 1948 ŝi vizitas sian unuan Esperanto-kunvenon, ideologie ŝi proksimiĝas al SAT-amikaro kaj plaĉas al ŝi la saluto inter SAT-anoj: „sennaciece”. Sed multaj aliaj homamaj agadoj ŝin allogas: jen unua tendumado kun la naturamikoj, jen laborkampo de la internacia Civila Servo, jen forta proksimiĝo al la Freinet-movado.\n\nAlia sperto estas ŝia kunlaboro en la movado JEAN (Juneco mensa, Edukado de si mem, Ardo pri laboro, Nobleco de konduto) fondita de Marc Rohrbach, esperantisto, amiko de Claude Piron. Gaby alproksimiĝas ankaŭ al la mondcivitanoj, kiuj havas Esperanto-sekcion. En tiu periodo intermetiĝas ankaŭ ama epizodo, kiu povus konduki al edziniĝo, sed Gaby timas perdi sian liberecon. Tial ŝi neniam edziniĝos. Ŝi vivos kun onklino ĝis ties morto en 1964, poste ĉiam sola, kvankam ĉiam kun aro da amikaj familioj, kiujn ŝi gastigas, kaj ĉe kiuj okaze ŝi gastas, ĉiam kun granda amo al la infanoj, kion atestas abundo da kunaj fotoj. Ne mankas amuzaj epizodoj, kiel valizo, kiu perdiĝas en la maro, aŭ amikeco kun sportulo, kiu trairas Siberion per biciklo, kurante sur la fervojaj reloj.\n\nEmeritiĝo en 1976 donas al ŝi plian eblon larĝe vojaĝi kaj viziti esperantajn sidejojn, jen en Bouresse, jen en La Chaux-de-Fonds; jen en Brazilo, kie ŝin allogas Bona Espero, mastrumata de la geedzoj Giuseppe kaj Ursula Grattapaglia. Do dum la plia kvardeko de ŝiaj vivojaroj ŝia konstanta okupo estas amikado kun plej diversaj homoj kaj Esperanto. Tial legado de ŝiaj memoraĵoj estas instiga al edifaj sentoj, kiuj restos ankoraŭ longe en la memoro.", "author": "Carlo MINNAJA", "categories": ["Aktuale", "Naiveco"], "audio_links": null}
{"url": "https://www.monato.be/2021/012745.php?p", "title": "Vivaĵa kunvivado kaj homeca kunvivado", "published": "2021-04-01 00:00:00", "content_text": "En la moderna japana socio oni uzas la vorton kjōsei (kunvivado) en la senco de iuspeca interrilatado inter vivaĵoj kaj/aŭ homoj, kiuj kunekzistas en rekta aŭ nerekta interdependeco. Sed la vorto ne havas unuecan difinon. Iafoje la vorto kunvivado signifas, ke diversaj homoj kunaktivas aŭ kunloĝas egale, kaj alifoje ĝi signifas ekologian interdependon inter diversaj vivaĵoj.\n\nKunvivado en kursivo celas montri mian propran koncepton de kjōsei aŭ kunvivado. Ĝi signifas la rilaton inter vivaĵoj kaj/aŭ homoj, kiuj vivas kunhavante la lokojn, kie ili vivas, loĝas, ludas, lernas kaj/aŭ laboras. Ekzemple, arbaro estas loko, kie vivaĵoj kaj homoj kunvivas. Natura maro estas loko, kie diversaj vivaĵoj kunvivas. Homa hejmo estas loko, kie la familianoj kunvivas. En internaciaj urboj, ekz. Parizo, diversaj popoloj kunvivas. Sur la terglobo estas diversaj lokoj grandaj kaj malgrandaj, kie vivaĵoj kaj/aŭ homoj kunvivas.\n\nLa celo de ĉi tiu artikolo estas klarigi la du tipojn de kunvivado, kiujn mi nomas vivaĵa kunvivado kaj homeca kunvivado , kaj la interrilaton inter ili, por ke diversaj homoj pli bone komprenu la kunvivadan rilaton, kunvivu respektante diversecon, forigu diskriminacion, kaj faru la mondon pli egaleca kaj bona por ĉiuj vivaĵoj kaj homoj.\n\nMi klarigos la vivaĵan kunvivadon en la unua sekcio kaj la homecan kunvivadon en la dua. En la tria sekcio mi argumentos, ke ekzistas interrilato inter la du tipoj de kunvivado. Fine mi prezentos agadojn, kiuj integras la du tipojn de kunvivado kaj kontribuas por realigi la deziratan mondon.\n\nPrincipe, ĉiuj vivaĵoj vivas en interdependaj rilatoj kun aliaj. Neniu vivaĵo povas vivi tute sola. Kaj ankaŭ homo ne povas vivi sola. Ekzemple, mi dependas de fiŝoj, ĉar mi manĝas fiŝojn. Same mi dependas de kokoj, porkoj, bovinoj, rizo, sojfaboj kaj tiel plu. Mi ne povas nutri min sen ili. Por manĝi ilin, mi mortigas ilin aŭ dependas de iu, kiu mortigas ilin. Mi manĝas iliajn vivojn. Tio estas unu el miaj fundamentaj kulpoj kiel homo, ke mi mortigas ilin aŭ faras, ke iu mortigu ilin por mia ekzistado. Mi bezonas kaj deziras kunvivi kun diversaj vivaĵoj ne homaj, sed samtempe mi mortigas per mia mano aŭ per la mano de alia multajn aliajn vivaĵojn. Dume estas vivaĵoj, kiuj prenas nutradon el homoj. Ekzemple, moskito pikas kaj suĉas mian sangon. Mi nomas ĉi tiun specon de interrilatado de vivaĵoj vivaĵa kunvivado .\n\nMi diskriminacie distingas aliajn vivaĵojn disde homoj. Eĉ vegetaranoj ne povas nutri sin sen mortigi aŭ vundi iun vivaĵon. Ili manĝas vegetaĵojn, kiuj havas vivojn. Alivorte, interrilatoj inter individuaj homoj kaj ne-homaj vivaĵoj ne povas esti egalaj. Eble ni homoj povas malpliigi la malegalecon per protekto aŭ regajno de medioj kiel eble plej bonaj por homoj kaj aliaj vivaĵoj.\n\nPor tio ni, homoj, devas protekti aŭ krei mediojn, kie ĉiu specio de vivaĵoj almenaŭ povas daŭre ekzisti kun minimumaj doloroj. Ekzemple, ni devas ĉesigi poluadon aŭ detruadon de la maro, lagoj, riveroj, terenoj, arbaroj kaj aero. Interspecia egaleco estas esenco de la ideala vivaĵ-kunviva mondo, kiun mi imagas. Kompreneble militoj kaj arma produktado devas finiĝi por malpliigi la dolorojn de homoj kaj aliaj vivaĵoj.\n\nMi nomas praktikadon, kiu celas idealan vivaĵ-kunvivan mondon, praktikadon de vivaĵa kunvivado .\n\nHomeca kunvivado estas interrilatado inter homoj. Ĝi estas unu speco de interrilatado inter vivaĵoj. Mi konsideras ĝin escepta speco de vivaĵa kunvivado. Ni povas vivi sen manĝi aŭ mortigi homojn. Kaj oni konsideras tion malmorala, ke homoj manĝas homojn en homaj socioj. Mi nomas ĉi tiun specon de interrilatado de homoj homeca kunvivado . Ĝi estas unu el diversaj specoj de kunvivado. Ekzemple, simioj kunvivas en grupoj. Ankaŭ rilato inter la simioj estas specia kunvivado. Estas eble diri same pri abeloj, formikoj, leonoj kaj tiel plu.\n\nMi bezonas ne nur vivaĵan kunvivadon , sed ankaŭ homecan kunvivadon . Mi dependas de miaj filinoj. Mi ĝojas kunmanĝi kaj dialogi kun ili. Mi povas vivi kiel patro kaj ĝui gajan tempon kun ili, ĉar miaj filinoj rigardas min kiel la patron kaj sintenas kun mi sufiĉe egale. Ili dependis kaj dependas de mi almenaŭ iom. Ni, miaj filinoj kaj mi, interrilatas kaj interdependas, kaj faras homecan kunvivadon kiel homoj.\n\nSimile ekzistas interdependeco inter mi kaj diversaj homoj, kun kiuj mi rilatas rekte aŭ nerekte. Mi manĝas la rizon, kiun unu el miaj amikoj produktas. Mi aĉetas la rizon rekte de la amiko justkomerce. Li restis en mia domo, kiam li vizitis la urbon Moriguĉi, kiu estas mia hejmurbo.\n\nMi esperas, ke ĉiuj homaj kunvivadaj interrilatoj estos egalecaj. Mi pensas, ke perfekta egaleco estas la idealo. Do mi celas fari la kunvivadajn interrilatojn pli egalaj, kunvivante kaj kunlaborante diversmaniere kun diversaj homoj. Praktikado de homeca kunvivado estas mia nomo por la praktikado de homoj, kiuj interrilatas reciproke kaj laboras por iom pli egaligi la homecan kunvivadon kaj helpi al homoj vivi bonajn vivojn.\n\nKio estas bona vivo de homo ? Ĝi estas vivo bona de homo, kiu vivas digne unue kiel unu homo kaj kiel egala kaj libera membro de la homaro, sed ne kiel privilegiulo, ekz. riĉulo, reĝo, ĉefministro, prezidento, mastro, forta viro ktp 1 .\n\nHistorie la homo ne estas la unusola vivaĵo, kiu aperis sur la terglobo. La vivaĵa kunvivado jam ekzistis, kiam la homo aperis. Konsekvence, la homeca kunvivado baziĝas sur la vivaĵa kunvivado . Homeca kunvivado estas nova aperinto en la mondo de vivaĵa kunvivado , kaj iusence homoj estis kaj estas invadantoj aŭ buĉistoj por la indiĝenaj vivaĵoj sur la terglobo. Vivaĵoj krom homoj mortigas aliajn vivaĵojn principe nur por manĝi ilin, memdefendo aŭ reprodukto, sed neniam por mono.\n\nMi volas memori la supre diritan fakton kaj ne forgesi, ke mi vivas viktimigante la vivojn de diversaj vivaĵoj. Laŭ japana kultura moro mi diras itadakimasu antaŭ manĝo. La vorto signifas, ke mi ricevas la manĝaĵon donacitan al mi de la naturo aŭ natura dio kun danko al la naturo kaj la homoj, kiuj helpas al mi havi manĝaĵojn ekz. agrikulturistoj, fiŝkaptistoj, kuiristoj ktp. Mi dependas de la interrilatado de vivaĵo kaj homo, kaj samtempe havas mian niĉon 2 en la interrilatada mondo.\n\nSur fundamento de la kompreno kaj sento pri kunvivado kaj ĉiu vivaĵa vivo, kiun mi priskribis supre, mi deziras kontribui por integri praktikadon de vivaĵa kunvivado kaj praktikadon de homeca kunvivado .\n\nLa supran specon de integra praktikado mi nomas praktikado por universala kunvivado .\n\nMi prezentos du ekzemplojn de praktikado por universala kunvivado .\n\nMi laboras kiel volontulo en la parko Curumi-rjokuĉi de la urbo Osako. Pasintjare mi helpis kultivi rizon, terpomojn, indigoplantojn kaj lotusojn en la kamparo kune kun amikoj, kiuj havas la saman ideon kiel mi.\n\nNi klopodas krei ekologian agrikulturon en la kamparo. Ekzemple, ni ne uzas pesticidojn. Ni celas konservi optimuman ekosistemon por vivaĵa kunvivado. Alivorte ni faras praktikadon de vivaĵa kunvivado .\n\nEn decembro 2019 ni invitis infanojn kaj oficistojn de infana manĝejo al la kamparo. En la infana manĝejo infanoj povas manĝi senpage. Bedaŭrinde en Japanio konsiderinda nombro da infanoj ne povas manĝi sufiĉe pro malriĉeco. Por helpi ilin civitanoj fondis tiajn lokojn.\n\nNi, volontuloj, helpis al la infanoj de la infana manĝejo elfosi lotusajn radikojn. La infanoj portis la radikojn al la infana manĝejo kaj manĝis ilin. Ni kunlaboris kun la infanoj kaj oficistoj en la kamparo kunvivante kun la diversaj vivaĵoj tie. Interrilatado de la homoj, kiuj kunlaboras en la kamparo, estas praktikado de homeca kunvivado . Ne estas ekonomia diskriminacio inter malriĉulo kaj riĉulo, kiam oni kune laboras en la kamparo. Tia partopreno estas senpaga kaj malfermita al ĉiuj civitanoj. La tuta procezo de homaj agoj rilataj al la kunlaboro en la kamparo estas unu el la procezoj de praktikadoj por universala kunvivado .\n\nEn 2020 mi renkontis du mezlernejanojn de Fukuŝimo. La lernejanoj raportis pri Komunikada Programo de Mezlernejanoj inter Fukuŝimo kaj Germanio , en kunveno okazigita en Osako. La du lernejanoj vojaĝis al Germanio kiel membroj de japana mezlernejana grupo por komunikiĝi kun mezlernejanoj en Germanio, kaj lernis kune kun diversaj homoj partoprenante studajn vizitadojn tie. Ekzemple, ili vizitis la Berlinan Muron, ventopovan centralon, mezlernejon kaj tiel plu. En la lernejo ili lernis kun germanaj lernejanoj en la sama klasĉambro. Tie la japanaj mezlernejanoj parolis pri la problemoj de nukleaj centraloj kaj ankaŭ pri siaj spertoj en Fukuŝimo.\n\nIli restadis en la hejmoj de germanaj familioj dum la tagoj, kiam ili iradis al la lernejo. La lernejanoj de Japanio partoprenis kunvenon de Vendredo por Estonteco en la 9a de aŭgusto 2019 en Berlino.\n\nVendredo por Estonteco estas socia movado lanĉita de Greta Ernman Thunberg kaj aliaj junuloj en Eŭropo por ĉesigi la detruon de la ekosistemo de la homaro. Thunberg estas juna sveda klimat-aktivulino, kiu ekde 2018 stimulas internacian movadon por batali kontraŭ klimata ŝanĝiĝo. Kun la simpla mesaĝo Lerneja striko por klimato skribita sur afiŝo, ŝi komencis preterlasi lecionojn vendrede kaj protesti ekstere de la Sveda Parlamento.\n\nPost la raporto en la kunveno de Osako, mi, la du mezlernejanoj kaj kelkaj aliaj partoprenantoj kunmanĝis kaj kunparolis.\n\nKiam la nuklea centralo de Fukuŝimo eksplodis, la lernejanoj estis duajaruloj de elementaj lernejoj. Laŭ ili la tiamaj cirkonstancoj de la lernantoj de la elementaj lernejoj estis jenaj:\n\nĈiu lernanto devis kunporti aparaton por mezuri radioaktivecon ĉiam. Ili ne povis ludi aŭ sporti ekstere pro la radioaktiveco el la nuklea centralo. Regule la lernantoj havis ekzamenojn pri tiroida kancero, kiuj jam malkovris kelkajn okazojn de kancero. La du lernejanoj ankoraŭ ne havas kanceron sed timas, ke ili havos ĝin en la estonteco. „Pro la nukleaj centraloj ni suferis kaj suferas tro grave. Mi ne povas pardoni la registarojn, kiuj ne fermas ĉiujn nukleajn centralojn. Se alia akcidento okazus en Japanio, Japanio mem finiĝus. Kial ili ankoraŭ povas aprobi nuklean centralon? Mi neniam povas akcepti iliajn kondutojn”, la du mezlernejanoj diris.\n\nMi pensas, ke partopreni aŭ helpi la praktikadon de Komunikada Programo de Mezlernejanoj inter Fukuŝimo kaj Germanio estas praktikado de universala kunvivado . Per la praktikado ni povas kontribui al amika, egaleca, reciproka kaj interhoma rilatado inter Germanio kaj Japanio. Ni povas vidi ĝojajn esprimojn de la lernejanoj kaj de aliaj partoprenantoj de la programo kaj iliajn kunvivadajn praktikadojn en la retejo de la neprofita organizaĵo Earth Walker .\n\nKoran dankon por via toleremo legi ĉi tiun artikolon. Propravole komunikiĝi aŭ dialogi esperante kun samideanoj por bona vivo de la homo estas praktikado de homeca kunvivado , ĉar neniu estas devigata uzi Esperanton per aŭtoritato, kaj Esperanto estas interpopole pli neŭtrale kaj egalece uzata ol la aliaj lingvoj. Mi esperas, ke la renkonto de vi kaj mi per Esperanto en ĉi tiu artikolo estas komenciĝo de nia, via kaj mia kunpraktikado por fari la mondon iom pli egaleca kaj ĝoja loko por diversaj homoj, popoloj kaj vivaĵoj, kiuj kunvivas.", "author": "HAŝIMOTO Yoŝirō", "categories": ["Aktuale", "ESEO", "Medio"], "audio_links": null}
{"url": "https://www.monato.be/2021/012757.php?p", "title": "Ekloĝi kiel astronaŭto", "published": "2021-04-01 00:00:00", "content_text": "NASA ( National Aeronautics and Space Administration /Nacia Aeronaŭtika kaj Kosma Administracio), kiel usona agentejo de kosma esplorado kaj studado, havas dekojn da ejoj tra la tuta lando. La plej konataj estas verŝajne du: Kosmodromo Kennedy – en Florido, lanĉloko ne nur de la legendaj ŝipoj Apollo, sed ankaŭ de la novstilaj Falcon, kaj Kosmodromo Johnson, en la ĉirkaŭaĵo de Hjustono (Teksaso).\n\nLa hjustona kosmodromo estas ne nur la ĉefa gvidejo de kosmoekspedicioj, sed ankaŭ la ĉefa trejnejo de astronaŭtoj. Tie pasigis kvarantenon la revenintoj de la lunekspedicioj. Ne estas mirinde, ke pluraj astronaŭtoj volis havi sian propran loĝejon apud Hjustono. Tre konata estas la komunumo Timber Cove – tre proksima al la kosmodromo – kie siatempe loĝis John Glenn (ano de la ekspedicio Mercury 7 kaj spacpramo Discovery), Scott Carpenter (ekspedicio Mercury 7), Gus Grissom (ekspedicioj Mercury 4, Gemini 3 kaj Apollo 1), Charles Conrad Jr. (ekspedicioj Gemini 5, Gemini 11, Apollo 12 kaj Skylab 2) kaj Peggy Whitson (la unua virino, kiu gvidis la internacian kosmostacion).\n\nEl tiu aro da loĝlokoj lastatempe estas alloga precipe unu, kiun eblas aĉeti: la domo de la unua homo paŝinta sur la luno, Neil Armstrong. Tiun 5-ĉambran domon en la urbeto El Lago, apud la kosmodromo, oni vendas kontraŭ 375 000 dolaroj. Estas interese, ke por havi la domon – konstruitan en 1964 – Armstrong prunteprenis de banko 30 000 dolarojn. Li loĝis tie dum kelkaj jaroj, ekde julio 1969, kiam per paŝado sur la luno li iĝis unu el la plej konataj homoj en la mondo.\n\nLa nunaj loĝantoj de El Lago tre fieras pri tio, ke multaj astronaŭtoj elektis ilian urbon kiel sian „duan” hejmon. En la urba retejo aperas 3-paĝa fotogalerio de la „kosmaj famuloj” de El Lago: https://www.ellago-tx.com/gallery.aspx?AID=4 .", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012775.php?p", "title": "Nuklea brulaĵ-ciklo: ĉu ĥimera kastelo?", "published": "2021-04-01 00:00:00", "content_text": "Ĉu eblas produkti pli multe da brulaĵo ol estas efektive konsumita? Se jes, tio estus granda beno por la homaro – kaj precipe por landoj, kie ne abundas energiaj resursoj.\n\nJam en la 1950aj jaroj sciencistoj esploris la eblon pri paca uzado de nuklea energio: ili trovis, ke tia „rozkolora” ideo pri nuklea ciklo povos realiĝi per teknologio, per kiu oni reprenu uranion kaj plutonion el eluzitaj brulaĵoj, generante en regenera reaktoro pli da brulaĵoj ol estas forkonsumitaj. Ĝis la 1980aj jaroj Usono, Sovetio, Francio, Britio, Germanio kaj Japanio aktive entreprenis la ekspluatadon kaj la konstruadon de reprilaboraj fabrikoj kaj rapidaj regeneraj reaktoroj.\n\nEn la naturo ekzistas du specoj (izotopoj) de uranio: 0,7 % estas uranio-235 (kun nukleo facile fendebla) kaj 99,3 % estas uranio-238 (preskaŭ nefendebla nukleo). En malpezakva reaktoro de centralo, la konsumado de nuklea brulaĵo estas nur 3-5 % de la tuta brulaĵo, dum 95-97 % de la eluzite restanta brulaĵo konsistas je 93-95 % el uranio-238, je 1 % el uranio-235, kaj je 1 % el fendebla plutonio-239.\n\nEn nuklea brulaĵ-ciklo, esencan rolon ludas plutonio en du manieroj. Unue, en reprilabora fabriko oni miksas uranion kaj plutonion kaj faras plutoni-miksitan oksiditan brulaĵon (MOX), kiun oni bruligas en malpezakvaj reaktoroj. Due, en rapida regenera reaktoro oni transformas uranion-238 en plutonion-239, kiu siaflanke generas energion 1 .\n\nTamen, ĝis la mezo de la 1990aj jaroj Usono, Britio kaj Germanio haltigis kaj forĵetis projektojn unu post la alia en la fazo de prototipaj reaktoroj (post la eksperimenta fazo). Jam la projekto pri nuklea brulaĵ-ciklo estas eksmoda kaj ne indas plian atenton: unue, regenera reaktoro havas teknikan sekurec-problemon; due, produktado de elektro per brulaĵo MOX ne estas malmultekosta; trie, plutonio povas esti uzata kiel materialo de nukleaj armiloj. Tial en liberekonomiaj kaj demokratiaj landoj estas malfacile subteni tiel grandajn elspezon kaj nesekurecon, dum la kostoj de renovigebla energio rapide malaltiĝis. Fakte hodiaŭ Rusio, Ĉinio kaj Barato 2 plu antaŭeniras en la evoluigo de regeneraj reaktoroj.\n\nEn Japanio la prototipa rapida regenera reaktoro Monĵu 3 estis konstruita en 1980, sed okazis oftaj akcidentoj kiel tralikado de likva natrio uzata kiel malvarmigilo kun sekvaj longaj haltigoj. Finfine en 2016 oni decidis la malfunkciigon de Monĵu, kiu funkciis nur 220 tagojn post la ekkritiĝo en 1994, kaj elspezis pli ol unu duilionon da enoj (preskaŭ 8000 milionojn da eŭroj). Tamen, malgraŭ multflankaj kritikoj kaj kontraŭoj, oni samtempe decidis daŭre evoluigi kaj konstrui novan demonstran reaktoron kunlabore kun la franca projekto Astrid (Altgrada natria teknologia reaktoro por industria demonstrado). Kvankam en aŭgusto 2019 Francio anoncis la haltigon de la menciita projekto, Japanio obstine tenas sin je la projekto de rapid-regenera reaktoro.\n\nAnkaŭ tute ne glate iris la reprilabora fabriko, kiun oni ekkonstruis en 1993, celante finkonstruon en 1997, sed post 24 prokrastoj ĝi ankoraŭ ne ekfunkciis pro teknikaj ŝanĝoj kaj akcidentoj. La buĝetita konstru-kosto de 760 000 milionoj da enoj (6000 milionoj da eŭroj) kvarobliĝis. Eĉ se la fabriko kompletiĝos, la uzado de produktota plutoni-miksita brulaĵo (MOX) estos ekonomie ne-realisma.\n\nKial Japanio tiel kroĉiĝas al la iam esperplena plano, kiu tamen estas ŝajne ĥimerkastela kaj forĵetiĝis de aliaj kapitalismaj landoj? En Japanio politikon pri nukleaj centraloj kaj elektroproduktado decidas fermita grupo, la fifama nuklea vilaĝo (aŭ mafio), en kiu burokratoj, industriistoj, inkluzive de elektro-firmaoj kaj inĝenieraj firmaoj, kaj fakaj esploristoj firme defendas siajn akiritajn interesojn. Ĉi tiun senliman anomalian politikon kaj elspezon nek la politikistoj nek la popolo povas bremsi, kvankam la kostojn de la projektoj per elektrotarifoj kaj impostoj pagas ja la popolo.\n\nAldonindas, ke pro la longa interrompo de ambaŭ projektoj en Japanio amasiĝas 45 tunoj da plutonio: kvanto sufiĉa por fari 6000 atombombojn. Kvankam nuntempe ne ekzistas plano por ekspluati nukleajn armilojn, Japanio havas taŭgajn teknologion, materialon kaj buĝetajn rimedojn por fari nukleajn armilojn ene de unu jaro. Tial ne malmultaj alilandaj fakuloj rigardas Japanion kiel „efektivan” posedanton de nukleaj armiloj.", "author": "ISIKAWA Takasi", "categories": ["Aktuale", "OPINIO", "Malsukcesaj projektoj"], "audio_links": null}
{"url": "https://www.monato.be/2021/012809.php?p", "title": "Interkonsento por 2,2 miliardoj da homoj", "published": "2021-04-01 00:00:00", "content_text": "La 15an de novembro 2020 estis subskribita ekonomia interkonsento RCEP ( Regional Comprehensive Economic Partnership , Regiona Ampleksa Ekonomia Partnereco). La subskribintaj ŝtatoj estas Aŭstralio, Birmo (Mjanmao), Brunejo, Ĉinio, Filipinoj, Indonezio, Japanio, Kamboĝo, Laoso, Malajzio, Nov-Zelando, Singapuro, Sud-Koreio, Tajlando kaj Vjetnamio.\n\nTiuj dek kvin landoj kune reprezentas ĉirkaŭ 30 procentojn de la monda loĝantaro kaj 30 procentojn de la malneta monda produkto. Ĝi estas la plej granda ekonomia bloko en la historio. La interkonsento celas malaltigi doganojn, malfermi merkatojn kaj forigi normobarilojn.", "author": "RR", "categories": ["Aktuale", "Novaĵetoj"], "audio_links": null}
{"url": "https://www.monato.be/2021/012818.php?p", "title": "Kurona duoninsulo: Unika dezerta pejzaĝo", "published": "2021-04-01 00:00:00", "content_text": "Kurona duoninsulo estas vizitinda terlango inter Balta Maro kaj Kurona Laguno. Ĝi longas 98 km, el kiuj hodiaŭ 52 kuŝas en Litovio kaj 46 en la kaliningrada regiono de Rusio. La plej larĝa loko de la terlango ampleksas 3,8 km kaj la plej mallarĝa – nur 380 m (en la rusia parto). Tie preskaŭ mankas terkultivado. Sur 25 % de la terlanga areo etendiĝas sablejoj, en kiuj dunoj superas 60 m. Nun la duoninsulo estas alloga banloko en Litovio.\n\nEn la terlango homoj setlis dum la epoko neolitika, do en la 3a jarmilo antaŭ Kristo. Ekde la 13a ĝis la fino de la 16a jarcento en ĝia norda parto loĝis kuronoj (balta gento) kaj litovoj. Spuroj de ilia kulturo videblas ankoraŭ nuntempe. En la tombejo de la urbeto Nida rimarkindas surtombaj monumentoj ( krikštas ), kies tradicio de tajlado kaj ellaborado devenas de la pagana tempo.\n\nEn 1809 la germana sciencisto kaj politikisto Wilhelm von Humboldt skribis: „La kurona duoninsulo estas tiel unika, ke ĝi nepre devas esti vizitata kiel Italio aŭ Hispanio, por ke en la animo ne manku bildoj de mirinda beleco”.\n\nFine de la 19a jarcento tiama fiŝkaptista vilaĝo Nida famiĝis danke al germanaj pentristoj ekspresionismaj (Max Pechstein, Lovis Corinth, Karl Schmidt-Rottluff, Ernst Mollenhauer ktp), kiuj tie kutimis pasigi siajn somerferiojn kaj formis kolonion de artistoj. Ties „rezidejo” fariĝis unu el la plej malnovaj hoteloj, kiun konstruigis Hermann Blode en 1867.\n\nDum duonjarcento, kiam prosperis la kolonio de artistoj, en la hotelo gastis ankaŭ multaj eminentuloj. Inter la hotelgastoj estis la germana Nobel-premiita verkisto Thomas Mann, kiu unuafoje venis al Nida en 1929. Fascinite de la pejzaĝo de la duoninsulo kaj la etoso de Nida, li decidis konstruigi someran domon (nun muzeo). Tie li feriis en la jaroj 1930-1932.\n\nAktuale oni aranĝas en Nida tradiciajn festivalojn omaĝe al Thomas Mann. Kadre de ili okazas renkontiĝoj kun fakuloj pri lia verkaro, literaturaj vesperoj, koncertoj de klasika muziko, artaj ekspozicioj, filmaj revuoj.\n\nNun la duoninsulo, kiu formas la municipon Neringa, havas allogajn banlokojn. En la kvar urbetoj de la duoninsulo (Juodkrante, Pervalka, Preila kaj Nida) ferias precipe urbanoj, kiuj sopiras pri trankvilo. En Neringa por la plezuro de la feriantoj estas konstruitaj biciklaj vojetoj.\n\nEn la terlango eblas elprovi antikvan fiŝkaptistan boaton ( kurėnas ) kaj admiri la lokan navigad-sistemon de ventomontriloj.\n\nFascinas kaptado de bramoj dum sunleviĝo en la Kurona laguno, ilia sentripigo, fumaĵado kaj poste regalo de geamikoj.\n\nEn la pasinteco la vento ne malofte surŝutis per sablo la vilaĝojn de fiŝkaptistoj. Pro tio pli granda parto de la terlango estas kovrita per arbaroj, kiuj nun okupas ĉirkaŭ 70 % de ĝia areo.\n\nLa terlango estas famekonata pro kolonioj de grizaj ardeoj kaj grandaj kormoranoj, kiuj estas inter la plej grandaj en Eŭropo. Onidire, kormoranoj tie aperis en 1803 apud ardeoj kaj okupis iliajn nestojn. Pro la invado de kormoranoj la ardeoj devis retiriĝi iom flanken. Nun ambaŭ kolonioj nestas aparte. Tamen lokaj fiŝkaptistoj kaj forstistoj malkontentas pri damaĝoj kaŭzataj de tiuj birdoj.\n\nEn la herbejoj kaj arbaroj de la duoninsulo multas etaj ronĝuloj, leporoj, vulpoj, kastoroj, kaj ankaŭ grandaj mamuloj – alkoj, kapreoloj, aproj.\n\nSur la pinto de la duno Parnidis en Nida oni konstruis sunhorloĝon, kiu situas en unika loko. Okcidente ondas la Balta maro kaj oriente la Kurona laguno formas glatan akvosurfacon.\n\nDe sur la pinto videblas la Valo de la Morto. En la jaroj 1870-1872 tie estis tendaro de francaj militkaptitoj. Multaj malliberuloj mortis pro malbonaj vivkondiĉoj, elĉerpiĝo kaj malsanoj. Tie oni enterigis ilin en tombejo. Tial la valo portas tiun nomon.\n\nLa Monteto de Sorĉistinoj estas unu el la plej belaj malnovaj dunoj kaj situas apud Juodkrante. Ties deklivojn kovras jarcentaj pinoj. De pratempoj sur ĝi amuziĝis lokaj loĝantoj, kiuj per velŝipoj venigis gastojn el najbaraj regionoj. Ne nur homoj ŝatis la Monteton de Sorĉistinoj, sed onidire ankaŭ diabloj kaj sorĉistinoj.\n\nEn 1979 tie oni organizis unuan tendaron de mastroj ĉarpentistoj kaj forĝistoj. Artistoj el la tuta Litovio kreis 25 skulptaĵojn. Nun preskaŭ ĉiujare oni kunvenas en tiu loko kaj kreas novajn skulptaĵojn.\n\nFine de la jaro 2000 oni aldonis la kuronan duoninsulon kiel objekton de kultura valoro al la Listo de Mondaj Kulturheredaĵoj de Unesko.\n\nLaimius Stražnickas estas litova ĵurnalisto jam dum 35 jaroj. Li esperantistiĝis en 1974 kaj estas kunlaboranto de MONATO ekde 1991.", "author": "LAST", "categories": ["Aktuale", "LITOVIO-RUSIO", "Turismo"], "audio_links": null}
{"url": "https://www.monato.be/2021/012820.php?p", "title": "Unikaj fotoj", "published": "2021-04-01 00:00:00", "content_text": "Por multaj homoj muŝoj estas malgrandaj kaj malagrablaj insektoj, kiuj molestas homojn kaj bestojn tra la tuta mondo. Krome, ili transdonas diversajn infektajn malsanojn, portatajn surface de siaj korpoj aŭ en siaj fekaĵoj. Pro ĉi tiuj kialoj oni diras, ke muŝoj estas malutilaj kaj damaĝaj insektoj, kiuj devas esti mortigitaj kaj detruitaj.\n\nLa slovaka doktoro Gabriel Gabriš [gabriŝ], diplomita biologo, amatora fotisto, mediaktivisto kaj naturgardisto, jam longtempe fotas faŭnon kaj flaŭron en la nacia parko Slovenský raj (Slovaka paradizo) en la nord-orienta parto de la slovaka ercmontaro, kiu estas konsiderata kiel unu el la plej belaj naturaj anguloj de Slovakio. Antaŭ nelonge li sukcesis foti, kiel la unua, du rarajn muŝojn, pri kiuj zoologoj ne sciis, ke ili vivas ankaŭ en Slovakio.\n\nLa foto de rabmuŝo ( Chiastochaeta lophota ) estas speciala kaj originala pro tio, ke ĝis nun neniu en la mondo fotis ĝin, kaj en la faka literaturo estas menciita nur plumdesegnaĵo de ĝia korpo. La dua unikaĵo estas la foto de Xyphosia laticauda . Ĉi tiu muŝo vivas sur cejano ( Centaurea montana ) kaj ĝis nun estis registrita nur en Francio. Ankaŭ ĉi tiu muŝspecio ne estis fotita en sovaĝa naturo, sed nur priskribita en la faka literaturo kiel sekcita insekto.\n\nLa muŝojn ekzakte determinis kaj klasis la slovaka doktoro Vladimír Straka, longjara faka laboristo de Muzeo Andrej Kmet en la urbo Martin.\n\nMuŝoj estas ne nur flug-ĉampionoj: ili povas ankaŭ ŝvebi, alteriĝi vertikale, flugi antaŭen kaj malantaŭen, kaj iuj specioj povas eĉ utili al homoj. La larvoj de iuj muŝoj estas uzataj en medicino por purigi malfacile resanigeblajn vundojn, ĉar ili ja manĝegas putrantan homan karnon. Muŝoj estas uzataj ankaŭ en kriminalaj esploroj, ĉar okaze de apero de mortinto, fakuloj povas determini la proksimuman mortodaton surbaze de muŝoj kaj larvoj troviĝantaj sur la korpo.\n\nIuj specioj de muŝoj formanĝegas afidajn raŭpojn, kiuj endanĝerigas diversajn plantojn kaj arbojn. Muŝoj helpas ankaŭ forigi bestkadavrojn kaj aliajn biologiajn rubojn tiel, ke preskaŭ nenio restas. Aliflanke, muŝoj estas bona nutraĵo por iuj birdoj.\n\nLaŭ zoologoj kaj precipe dipterologoj muŝoj estas interesaj kaj ne-bone konataj insektoj, kiuj povas esti utilaj ankaŭ por homoj. Pli ol cent mil specioj vivas libere en la naturo. Ne mirinde do, ke la vivo de iuj estas ankoraŭ ne-sufiĉe dokumentita kaj priskribita en la faka literaturo. Mankas precipe iliaj fotoj kaj pli detalaj informoj pri ilia vivo en la naturo.\n\nJulius Hauser estas emerita ambasadoro de Slovakio. Lia tuta profesia vivo estas ligita kun diplomatio. Li laboris en diversaj altrangaj postenoj en la ministrejo pri eksterlandaj aferoj kaj eksterlande.", "author": "Julius HAUSER", "categories": ["Aktuale", "MUŜOJ", "Moderna vivo"], "audio_links": null}
{"url": "https://www.monato.be/2021/012823.php?p", "title": "Korona viruso? Ne, kronviruso!", "published": "2021-04-01 00:00:00", "content_text": "Mi opinias, ke la pledo de Werner Fuß Ĉu korona aŭ krona viruso? ( 2021/012816.php ) por preferindeco de la formo „korona viruso” ne estas konvinka plurkiale, sed mi menciu nur unu kontraŭ-argumenton, kiu ŝajnas al mi aparte konvinka:\n\nLa vorto „korono” mem havas dubindan statuson: ĝi estas neoficiala, kaj ĝi ĉiam ŝajnis al mi unu el la kabinetaj elpensaĵoj, kiuj estas tute nenecesaj. Efektive, la vorto „korono” estas absoluta sinonimo de proksimume samlonga, tute klara, senpere komprenebla kaj neambigua kunmetaĵo „sun-krono”, kaj ĝuste tian esprimon mi atendas kaj renkontas en reala uzado – notinda escepto estas Amri Wandel, la ĉef-fakulo de Esperantujo pri astrofiziko: mi ne certas, ĉu temas pri tio, ke li sentas ian fakan bezonon pri aparta radiko, aŭ tio estas nur persona kaprico. Eksterfaka, neastronomia, metafora uzado de la vorto „korono” estas miaopinie nenecesa kaj lingve nepravigebla, alivorte snoba. Ĉiukaze, ekzistas nenia lingva manko, kiu igus la vorton „sunkrono” neakceptebla aŭ evitinda.\n\nSe estas tiel aŭ se oni almenaŭ ne kontestas uzeblon de la formo „sunkrono” la tuta argumento pri preferindeco de „korona viruso” iĝas kripla sofismo: se eĉ „korono” de la suno nomeblas „krono”, kial oni insistu, ke eblas nomi nur „korono” kaj ne eblas nomi „krono” ion, kio treege similas sunkronon?!\n\nPro (espereble) memevidentaj kialoj mi krome preferas la formon „kronviruso” al „krona viruso”.", "author": "Alexander SHLAFER", "categories": ["Aktuale"], "audio_links": null}
{"url": "https://www.monato.be/2021/012830.php?p", "title": "Ĉu vi suferas pro Zoom-laceco?", "published": "2021-04-01 00:00:00", "content_text": "Diversaj retkunveniloj ebligas al ni parole kaj vide interagi eĉ dum trudizoliĝoj kaŭzataj de la nuna sankrizo. Sed ili ne estas senriskaj kaj ne tute anstataŭas homajn kontaktojn.\n\nEkde la komenco de la nuna sankrizo, multaj homoj spertis diversajn teknikajn rimedojn por fora komunikado. Multaj iloj disponeblas: Skype, WhatsApp, Facetime, Webex, Microsoft Teams, Google Meet, Zoom kaj aliaj. Tiuj iloj ebligas al ni vidi kaj aŭskulti unu la alian kaj dum konversacioj inter du homoj kaj dum grandaj kunvenoj kun centoj da partoprenantoj. Kvankam tiuj iloj estis unue disvolvataj por entreprena medio, ili estas nun uzataj de vasta publiko por multaj diversaj celoj: babili kun geavoj, fari kursojn, sendi bondezirojn okaze de nova jaro, interagi kun konatoj, sekvi prelegojn, aperitivi kun amikoj kaj eĉ amindumi!\n\nMultaj inter ni plibonigis sian teknikan nivelon kaj rapide alkutimiĝis al tiuj iloj. Tamen la retkunveniloj ne anstataŭas la fizikan renkontiĝon. Ili eĉ altrudas riskojn al nia sano. Esploristoj nomas tiun malsanon „ Zoom -laceco”, difinita kiel „laceco, maltrankvilo, angoro aŭ elĉerpiĝo ligata al trouzado de virtualaj platformoj de komunikado”, laŭ Carolyn Reinach Wolf, usona psikologino.\n\nLa interŝanĝoj per retkunveniloj estas ofte ĝenataj de diversaj teknikaj malfacilaĵoj: multaj homoj ne jam kapablas zorgi pri siaj mikrofono kaj kamerao. Aliaj teknikaj problemoj venas de retaliro, aŭ de la iloj mem: kelkfoje oni renkontas malfacilaĵojn por konekti sian komputilon al la servilo, aŭ oni estas abrupte malkonektita.\n\nEsploroj de profesoro Albert Mehrabian evidentigis, ke dum normala konversacio 55 % de la interago venas de korpaj kaj vizaĝaj esprimoj, 38 % de la voĉaj tono kaj sono kaj nur 7 % de la signifo de la prononcataj vortoj. Kiam oni uzas ilojn por retkunvenoj, oni ne povas observi la korpan esprimon de niaj kunparolantoj. Ankaŭ, per kamerao kaj aliflanke de komputilaj sistemoj, ni ne kapablas rigardi niajn kunparolantojn rekte en la okulojn: aŭ ni rigardas la homon sur ekrano, aŭ ni rigardas nian kameraon kaj maltrafas la efikon de tio, kion ni diras al kunparolanto.\n\nEn normalaj konversacioj, oni kutimas legi la reagojn de niaj kunparolantoj per ties vizaĝo: ni senpene vidas kiam ili konsentas, malkonsentas aŭ volas reagi. Per tiuj vidsistemoj ni ne povas kapti la mienon de niaj alparolantoj: ofte la vizaĝo ne estas bone lumigata, aŭ la kamerao estas ne-sufiĉe bona, aŭ simple oni partoprenas en granda kunveno kaj vidas nur vizaĝojn aspektantajn same kiel malgrandaj poŝtmarkoj sur nia ekrano. Ni povas esti distrataj ankaŭ de diversaj dekoracioj videblaj ĉe ĉiu partoprenanto. Ne ĉiu havas la ŝancon instali hejmoficejon, aliaj devas komuniki meze de la vivoĉambro. Cetere, homoj povas senti sian intimecon invadita, kiam iliaj kolegoj rigardas ĉe ili per retkunveniloj.\n\nAnkaŭ la sono estas malpli bona ol dum normala konversacio: la voĉo povas esti malrapidigita du sekundojn inter parolanto kaj aŭskultanto; oni ofte parolas plurope samtempe, aŭ estas silentoj, kaj la konversacio estas pli abrupta ol kiam oni rekte parolas al homoj.\n\nKrome, per la plej granda parto de tiuj sistemoj, oni vidas sin mem dum la konversacio, kio estas kroma fonto de malkoncentriĝo, ĉar ni ne povas malatenti nian propran aspekton.\n\nDum retkunvenoj, eĉ se niaj mensoj estas kunaj danke al la teknikaj rimedoj, niaj korpoj vere sentas, ke ni estas for unu de la alia. Nia cerbo ricevas malakordajn informojn, do ne kapablas bone reagi, ni iĝas lacaj kaj neniam povas malstreĉiĝi dum la konversacio. Dum la normala vivo, ni alkutimiĝis al restado en diversaj lokoj kaj kun diversaj homoj por laboro, familio kaj distraĵoj. Kiam ĉiuj interagoj trairas retkomunikilojn kaj la saman komputilon, tabulkomputilon aŭ poŝtelefonon, nia cerbo ne estas trankviligata de tiu miksaĵo.\n\nHomoj kutimas interrenkontiĝi jam de pluraj centmiloj da jaroj, sed retkunvenoj iĝis ĝeneralaj nur de kelkaj monatoj. Verŝajne nia cerbo bezonas iom da tempo por alkutimiĝi al la nova situacio. Aliflanke, ni povas esperi, ke la sankrizo ne daŭros tro longe, kaj ke ni baldaŭ revenos al pli fizikaj homaj interagoj.\n\nThierry Spanjaard loĝas en Marsejlo, Francio, kaj laboras kiel konsilisto pri komunikado kaj merkatiko.", "author": "Thierry SPANJAARD", "categories": ["Aktuale", "RETUMADO", "Moderna vivo"], "audio_links": null}
{"url": "https://www.monato.be/2021/012836.php?p", "title": "Grandaj ŝanĝoj en malgranda lando", "published": "2021-04-01 00:00:00", "content_text": "Grandaj ŝanĝoj trafis etan Kosovon dum la pandemia jaro 2020. Ĝi havis kvar sinsekvajn ĉefministrojn. Plie, la prezidenton, la parlamentestron kaj kelkajn deputitojn arestigis Speciala Prokuroro por Kosovo en Hago.\n\nTemas pri jenaj ĉefministroj: Isa Mustafa el LDK (Demokratia Ligo de Kosovo, la plej malnova partio, kiun fondis Ibrahim Rugova en 1989), Ramush Haradinaj el AAK (Alianco por la Estonteco de Kosovo), Albin Kurti el VV (Memdecida Partio) kaj Avdullah Hoti el la jam menciita LDK.\n\nBaldaŭ okazos novaj eksterordinaraj elektoj laŭ la decido de la Konstitucia Kortumo, ĉar la lasta registaro ne estis starigita konforme al la leĝo. Dume, la eksan prezidenton Hashim Thaçi el PDK (Demokratia Partio de Kosovo), kiun post la fino de la milito 1998-1999 fondis la eksaj anoj de UҪK (Naciliberiga Armeo de Kosovo), la parlamentestron kaj prezidanton de PDK Kadri Veseli kaj ankaŭ kelkajn eksajn gravajn komandantojn de UҪK alvokis kaj prijuĝas pro krimoj dum kaj post la milito en Kosovo Speciala Tribunalo en Hago.\n\nTio ne signifas, ke la tuta Naciliberiga Armeo estas kulpa! Multaj batalantoj falis, defendante la vivon de la popolo kontraŭ la ŝtata terorismo de la miloŝeviĉa reĝimo. Miloj da civiluloj pereis kaj milojn da virinoj seksperfortis anoj de serbaj milicioj 1 . Fakte, UҪK eĉ kunordigis iujn el siaj operacoj kun NATO.\n\nLa plej nova ŝtato de Eŭropo pasigis kelkajn jarojn sub protektorato de UN – ĝis februaro 2008, kiam ĝia parlamento proklamis sendependecon de Kosovo, kaj EULEX (organizaĵo de Eŭropa Unio por ordigado de juraj kaj politikaj aferoj en Kosovo), anstataŭis UNMIK de UN. KFOR , trupoj de NATO, plurestis enlande por gardi la limojn kaj la ŝtatsekurecon de Kosovo.\n\nLa popolo multe esperis je libera vivo. Tamen realigi tiujn esperojn notinde malhelpis la korupteco de la kosova registaro kaj aliaj ŝtatorganoj.\n\nParto de la kosovanoj estas etnaj serboj kaj aliaj minoritatoj. Iuj el ili plu konsideras Kosovon parto de Serbio. La konstitucio de Kosovo garantias al ili sufiĉe multajn rajtojn, interalie dek lokojn en la parlamento. La serba estas oficiala lingvo de la ŝtato. Samtempe, dum la 80 jaroj, kiam Kosovo estis parto de Serbio, multaj albanaj kosovanoj konsideris sin sub fremda jugo.\n\nLa homoj aparte seniluziiĝis pri kelkaj eksaj komandantoj de la Liberiga Armeo. Kelkaj eksaj gvidantoj de la liberiga movado aŭ de la malnova partio LDK neatendite fariĝis milionuloj, profitante de siaj postenoj, kio vekis ĝeneralan malkontenton. Sekve la junularo amase migris okcidenten.\n\nTiel, antaŭ unu jaro, la partio VV estrata de Albin Kurti akiris plej multe da deputitoj kaj komencis entrepreni seriozajn decidojn por vigligi la ekonomion kaj por haltigi la malpleniĝon de Kosovo. Sekvis manipuladoj fare de pli malnovaj partioj, el kio rezultis falo de la registaro post malpli ol du monatoj. Oni atendas denove la venkon de tiu partio en la baldaŭaj novaj elektoj.\n\nBardhyl Selimi (1945) finstudis pri matematiko en la universitato de Tirano. Li estas kunlaborinto de PIV. Pro sia rolo en la plifortigo de la albana Esperanto-movado li estis honorita per Diplomo pri Elstara Agado de Universala Esperanto-Asocio.", "author": "Bardhyl SELIMI", "categories": ["Aktuale", "KOSOVO", "Politiko"], "audio_links": null}
{"url": "https://www.monato.be/2021/012841.php?p", "title": "Utila projekto por bird-protekto", "published": "2021-04-01 00:00:00", "content_text": "Fostoj kaj elektraj dratoj estas inter la plej grandaj minacoj por sovaĝaj birdoj. Al ĉi tiuj riskaj faktoroj rilatas nova eŭropa ornitologia projekto kun la titolo Viva Danuba Libera Ĉielo – Internacia protektado de birdoj laŭlonge de la rivero Danubo . La projekto prezentas unikan ekzemplon de granda internacia kunlaboro laŭlonge de unu el la plej gravaj migraj riveraj koridoroj, kia estas Danubo, ripozejo kaj travintrejo de multaj specioj de birdoj en Eŭropo. La projekto estis oficiale lanĉita la 1an de septembro 2020 kaj estas finance subtenata de Eŭropa Unio (EU) per 6 636 170 eŭroj.\n\nĈiun printempon kaj ĉiun aŭtunon migras laŭlonge de la rivero Danubo milionoj da sovaĝaj birdoj. Jam nur la malalta parto de Danubo kaj ĝia delto estas hejmo por 331 specioj, inkluzive de la malofta krispa pelikano ( Pelecanus crispus ), samkiel por 90 elcentoj de ruĝbrustaj anseroj ( Branta ruficollis ). Multaj el tiuj specioj alfrontis drastajn nombrajn malpliiĝojn. Laŭ ornitologoj kolizioj de sovaĝaj birdoj kun elektraj konduktiloj laŭlonge de la rivero Danubo kaŭzas almenaŭ 20 elcentojn de mortoj inter la nestanta populacio (blankŝultra aglo, Aquila heliaca ; tatarfalko, Falco cherrug ; kaj aliaj).\n\nLa projekto daŭros ĝis februaro 2026. Ĝi montras internacian kunlaboron de privata komerca sektoro, naturprotektaj organizaĵoj, komunumoj kaj privataj nekomercaj grupoj en ok ĉedanubaj landoj (Germanio, Aŭstrio, Slovakio, Hungario, Kroatio, Serbio, Bulgario kaj Rumanio). La projekto celas garantii al birdoj plian videblecon laŭlonge de pli ol 245 kilometroj, kie plej grandaj estas la riskoj nun kaŭzataj de elektraj konduktiloj. Estos ankaŭ pliigata la sekureco de pli ol 3200 elektrofostoj en 23 protektataj kaj kromaj 9 gravaj birdaj regionoj. Pli da informoj haveblas anglalingve ĉe www.danubefreesky.eu .\n\nJulius Hauser estas emerita ambasadoro de Slovakio. Li esperantistiĝis en 2010.", "author": "Julius HAUSER", "categories": ["Aktuale", "ORNITOLOGIO", "Scienco"], "audio_links": null}
{"url": "https://www.monato.be/2021/012846.php?p", "title": "Oni ne ŝpinu dubojn el la aero", "published": "2021-04-01 00:00:00", "content_text": "La redakcia noto sur paĝo 5 de la januara numero pri la „nekutime multaj plendoj ... koncerne ‚malregulaĵojn’” estis bazita sur la supozo, ke la elekta kampanjo de Donald Trump honeste prezentis la faktojn. Tamen, tiu amasa plendado fontis el plenaj fantaziaĵoj – kiel pruvis la fakto, ke, el 62 juraj aferoj lanĉitaj de la kampanjo, 62 estis fine deciditaj malfavore al la kampanjo. La taktiko celis subfosi demokration per kreo de kaoso. Jes, oni kontestu egalecon de voĉoj (en la koncernaj balotaj reguloj ekzistas enkonstruitaj mekanismoj por fari tion) kaj jes oni protestu balotajn krimojn – sed oni ne simple ŝpinu el la aero dubojn pri la sistemo mem kaj aĉetu sian vojon al la kortumoj.\n\nLa konduto de la kampanjo celis krei maksimuman konfuzon kaj malhelpi la pacan kaj kunlaboran transigon de funkcioj de unu administracio al alia – transigon antaŭvidatan en la konstitucio. Demokratio dependas de reciproka respekto: ĝi estas fragila afero, kiu bezonas konstantan kultivadon. La kampanjo de Trump, anstataŭ kultivi, mobilizis buldozojn por detrui la tutan terenon. Feliĉe, la kortuma sistemo rapide forsuĉis la koncernan buldozan benzinon, sed la rezulto tamen estis kaosa transiro de potenco de unu prezidento al alia, kio endanĝerigis la ŝtaton kiel tuton. Aliflanke, la fakto, ke la kortuma sistemo firme rezistis tiun cirkon, montras, ke la usona konstitucia sistemo estas fortika. Ĝi submetiĝis al provo kaj travivis sen daŭra damaĝo.", "author": "Humphrey TONKIN", "categories": ["Aktuale"], "audio_links": null}
{"url": "https://www.monato.be/2021/012847.php?p", "title": "Defia rolo por slovaka diplomato", "published": "2021-04-01 00:00:00", "content_text": "La 15an de januaro 2021 la Sekureca Konsilio de Unuiĝintaj Nacioj (UN) aprobis la nomumon de eksa slovaka ministro pri eksterlandaj aferoj por la posteno de speciala sendito de UN por Libio. Ján Kubiš anstataŭis la libanan diplomaton Ghassan Salamé.\n\nSalamé servis kiel la estro de Subtena Misio de UN en Libio (angle: United Nations Support Mission in Libya, UNSMIL 1 ) en la jaroj 2017-2020. Sed la 3an de marto 2020 li anoncis, ke li demisias de sia posteno. De tiam la provizora estro de UNSMIL estis usona diplomatino Stephanie Turco Williams. Nun la Ĝenerala sekretario de UN António Guterres nomumis al ĉi tiu diplomatia posteno la slovakan diplomaton.\n\nKubiš estas respektata kaj sperta 68-jaraĝa profesia diplomato. Li komencis sian profesian karieron en la diplomatia servo de Ĉeĥoslovakio, kaj post la disfalo de la respubliko li daŭrigis diplomatian servon en Slovakio. En 1993 li servis kiel konstanta reprezentanto de Slovakio ĉe UN kaj en aliaj internaciaj organizaĵoj en Ĝenevo, kaj en la jaroj 2006-2009 li estis slovaka ministro pri eksterlandaj aferoj en la registaro de Robert Fico.\n\nKubiš havas pli ol 40-jaran sperton en la kampo de multflanka diplomatio kaj parolas kvin lingvojn. Li okupis oficojn de ĝenerala sekretario de Organizaĵo pri Sekureco kaj Kunlaboro en Eŭropo (1999-2005) kaj de ĉefo de Ekonomia Komisiono por Eŭropo (2009-2011). Li servis ankaŭ kiel speciala kunordiganto de UN por Libano (2019-2021), kaj antaŭe kiel speciala reprezentanto de UN en Irako (2015-2018) kaj en Afganio (2011-2015). En 2013 li ricevis francan honoran distingon „Komandoro de la Honora Legio” pro eksterordinara persona kontribuo al mondpaco kaj sekureco.\n\nLaŭ diplomatoj, la nova posteno de Kubiš en Libio estas politike tikla kaj unu el la plej defiaj en la mondo. Libio estas en ĥaoso kaj malordo ekde 2011, kiam la reĝimo de la gvidanto Muamar Kadafi estis perforte renversita. La naftoriĉa Libio havas nuntempe du rivalajn registarojn: la internacie agnoskitan registaron en Tripolo, kiun subtenas UN, kaj la registaron kun sidejo en la orienta parto de la lando, kiu estas lojala al la milita komandanto Ĥalifa Haftar. Oni esperas, ke Kubiš, kiel kariera multflanka diplomato kun riĉa sperto en diversaj landoj, signife kontribuos al paca solvo de la krizo en Libio.\n\nJulius Hauser estas emerita ambasadoro de Slovakio. Lia tuta profesia vivo estas ligita kun diplomatio. Li laboris en diversaj altrangaj postenoj en la ministrejo pri eksterlandaj aferoj kaj eksterlande.", "author": "Julius HAUSER", "categories": ["Aktuale", "SLOVAKIO", "Politiko"], "audio_links": null}
{"url": "https://www.monato.be/2021/012848.php?p", "title": "Notoj de Mozart ekvidas lumon post 248 jaroj", "published": "2021-04-01 00:00:00", "content_text": "La pianisto Cho Seong-jin ludis kiel mondan premieron pecon de Wolfgang Amadeus Mozart [mocart] (1756-1791) la 27an de januaro ĉi-jare, la 265a naskiĝdatreveno de la komponisto. La prezentado, rete elsendita, okazis kadre de la festivalo de la Mozart-Semajno en la granda halo de la Salcburga Mozarteum-Fondaĵo (SMF).\n\nLa premiero de Alegro en D-maĵoro K626b/16 daŭris unu minuton kaj tridek kvar sekundojn. La 17-jara Mozart komponis ĝin frue en la jaro 1773. Oni supozas, ke ĝi estis kompletigita fine de lia tria vojaĝo en Italio aŭ baldaŭ post la reveno al Salcburgo.\n\nLa komponaĵo ekvidis lumon nur en 2018, kiam SMF aĉetis la eluziĝintan manuskripton manskribitan de Mozart mem. Ĝia antaŭlasta posedanto estis la familio de franc-nederlanda inĝeniero, kiu aĉetis ĝin de pariza brokantisto malfrue en la 1920aj jaroj. Konfirminte ĝian aŭtentikecon, la fondaĵo decidis publike prezenti la antaŭe nekonatan muzikaĵon de Mozart.\n\nLa manuskripto komence apartenis al la lasta filo de Mozart kaj poste fariĝis kolektaĵo de aŭstra amatora muzikisto. Sekvinte nekonatajn vojojn, ĝi estis enmanigita al viena antikvaĵisto en la 1880aj jaroj. Post lia morto ĝi estis prezentita al aŭkcio en 1899 kaj ŝanĝis siajn posedantojn en kelkaj sekvaj aŭkcioj. Malgraŭ ke ĝia ekzisto estis siatempe rimarkita de la katalogo Köchel, bedaŭrinde ĝi ne altiris plian atenton.\n\nLa honoro premiere ludi la pecon estis donita al la 26-jara korea virtuozo Cho Seong-jin, aljuĝito de la unua premio en la 17a Internacia Ŝopena Pianokonkurso en 2015. La pianisto plenverve enblovis vivon al la muziknotoj, kiuj de sia naskiĝo estis dormantaj 248 jarojn sur papero. Li diris, „Tio, kion mi plej ŝatas ĉe la muziko de Mozart, estas, ke ĝi similas al rakonto. Mi povas ankaŭ senti iajn operecajn momentojn eĉ en lia pianomuzika repertuaro. Mi ĉiam ĝuas ludi Mozarton, de kiam mi estis infano.”\n\nLa pianomuzikaĵo estis publikigita je la tago de la premiera prezentado, kaj albumo titolita „Naŭdek kvar sekundoj de nova Mozart” aperis ĉe Deutsche Grammophon .\n\nCHO Sung Ho estas eksprofesoro pri biologio kaj aktivis en la movado interalie kiel ĉefredaktoro de La Espero el Koreio . Li ankaŭ estas fervora amanto de klasika muziko kaj verkis korelingvan libron Klasika muziko sur scenejo .", "author": "CHO Sung Ho", "categories": ["Aktuale", "MUZIKO", "Arto"], "audio_links": null}
{"url": "https://www.monato.be/2021/012850.php?p", "title": "Ĉu lasta censo en Britio?", "published": "2021-04-01 00:00:00", "content_text": "La unua oficiala censo en Britio okazis en 1801, kaj ekde tiam oni faris censon ĉiun dekan jaron, escepte de 1941. La censo planita por marto 2021 estos do la 22a censo, sed probable ĝi estos la lasta.\n\nLa ideo de censo (popolnombrado) estas tre malnova. Jam antaŭ 6000 jaroj en Babilono la aŭtoritatoj kolektis informojn pri ĉiuj loĝantoj kaj registris ilin sur argilaj platoj, por ke oni povu taksi, kiom da manĝaĵoj estos bezonataj. En Britio la unua granda kolektado de donitaĵoj pri la lando okazis en 1085, kiam la reĝo Vilhelmo ordonis kompili la dokumenton, kiun oni poste nomis Domesday Book [dumzdej buk], „libro de la lasta juĝo”. Tio ne tre similis al moderna censo, ĉar oni ne kolektis informojn pri unuopaj malgravaj homoj, sed ĝi estis valora dokumento kaj por la tiamaj administrantoj kaj por estontaj historiistoj. Se oni legas pri la historio de hazarde elektita vilaĝo en Britio, tre ofte oni trovas, ke la unua mencio pri ĝi aperis ĝuste en tiu libro.\n\nLa censo en 1841 estis la unua „moderna” censo en Britio, ĉar en tiu jaro, almenaŭ en Anglio kaj Kimrio, oni donis al la loĝantoj de ĉiu domo formularon, kiun oni devis plenigi, informante pri ĉiu homo, kiu troviĝis en la domo en specifa tago. Tio restas ĝis hodiaŭ la baza principo: se oni havos dumnoktan gaston en sia domo la 21an de marto 2021, oni devos skribi ties nomon en la formularo. Aŭ tajpi: oni esperas, ke hodiaŭ la plej multaj homoj plenigos la formularon rete. Tio signifas, ke estontaj generacioj ne povos admiri nian manskribon tiel, kiel ni povas admiri la manskribon de niaj prapatroj en la malnovaj censoj, kiujn oni regule enretigas post la forpaso de cent jaroj.\n\nDum longa tempo censoj provizis la registaron per fidindaj informoj pri la loĝantaro, kiujn oni uzis por planado: pri klerigado, ekonomio kaj transporto. Sed hodiaŭ la registaro ricevas amason da pli aktualaj informoj per multaj aliaj rimedoj, ĉefe komputilaj, kaj tial oni supozas, ke ne plu okazos censoj post 2021.\n\nLa precizaj demandoj en la censo variis tra la jaroj. En 2021 oni demandos pri la nomo kaj naskiĝdato de ĉiu loĝanto kaj gasto en la domo. Por la gastoj oni petos nur la kutiman adreson aŭ la loĝlandon, se temas pri eksterlandano. Pri la loĝantoj oni demandos, kiajn familiajn rilatojn ili havas inter si. Cetere oni demandos pri la speco de konstruaĵo, pri la nombro de dormoĉambroj, ĉu oni posedas aŭ luas ĝin, kiel oni hejtas ĝin, kaj kiom da aŭtoj aŭ kamionetoj la domanaro disponas.\n\nPoste sekvos aparta sekcio por ĉiu loĝanto: nomo, naskiĝdato, sekso, geedza stato, sekso de geedzo aŭ partnero, kaj ĉu oni loĝas pli ol 30 tagojn jare en alia loko. Oni demandos, en kiu lando oni naskiĝis, zorgante distingi inter la kvar landoj, el kiuj konsistas Unuiĝinta Reĝlando: Anglio, Kimrio, Skotlando kaj Nord-Irlando. Se oni naskiĝis ekster Unuiĝinta Reĝlando, kiun en Esperanto oni kutime nomas, koncize sed malprecize, „Britio”, oni skribu, kiam oni lastfoje alvenis en Britio, kaj kiel longe oni intencas resti. Oni priskribu sian „nacian identecon”: brito, anglo, kimro, skoto, nord-irlandano aŭ alia: oni rajtos skribi ĝis 18 literojn.\n\nLa demandon pri „nacia identeco” sekvos dubinda demando pri „etna grupo”, por kiu oni povos elekti unu el ĉirkaŭ 19 grupoj aŭ mem elpensi ion. La preciza demando varios laŭ la lando (Anglio, Kimrio ...), sed ŝajne, laŭ la nun reganta etnografio, „anglo” estas subkategorio de „blanka”. La demando estas deva: oni ne rajtas ne respondi. Tamen, ĝis nun oni ne punis ĉiun, kiu antaŭ dek jaroj skribis en la koncerna kampo, ke oni estas „homo”. Oni ankaŭ ne sendis inspektiston por mezuri ties haŭtkoloron.\n\nLa sekva demando, pri religio, estos unu el la malmultaj ne-devaj demandoj: oni ja rajtos ne respondi. Post tio oni demandos pri lingvoscio, sed nur iomete: Kiu estas onia „ĉefa lingvo”? Se tiu ne estas la angla, kiom bone oni scias la anglan? En Kimrio, sed nur tie, oni demandos, kiom bone oni scias la kimran. Pri eventuala scio de aliaj lingvoj oni demandos nenion. Ne eblos do ricevi informojn pri esperantistoj en Britio, se neniu el ili pretendos, ke Esperanto estas ties „ĉefa lingvo”. Eĉ ne eblos ekscii, kiom da homoj en Britio scias la bengalan, kiu laŭ kelkaj taksoj iam estis post la angla la lingvo kun plej multaj parolantoj en la lando.\n\nSekvos demandoj pri pasportoj kaj pri ĝenerala saneco, kaj tiuj, kiuj aĝos almenaŭ 16 jarojn, povos, se ili volos, respondi la nedevajn demandojn pri siaj seksa orientiĝo kaj genra identeco. Poste oni deve respondos pri kvalifikoj kaj klereco kaj pri sia laboro, se oni laboras. Preskaŭ ĉe la fino staros jena demando: „Kiel vi kutime iras aŭ veturas al la laboro?”. Kredeble oni finredaktis la demandaron antaŭ la nuna epidemio. Eble oni aldonos klarigan tekston por helpi nin interpreti tiun demandon: ĉu oni volas scii, kiel oni kutime iris antaŭ la epidemio, kiel oni esperas iri post la epidemio, aŭ ĉu oni volas informiĝi, ke ankoraŭ tre multaj el ni, de ĉirkaŭ unu jaro, „dumtempe” laboras hejme?\n\nEdmund Grimley Evans estas esplorinĝeniero en la komputila fako kaj tradukinto de pluraj libroj en Esperanton.", "author": "Edmund GRIMLEY EVANS", "categories": ["Aktuale", "LOĜANTARO", "Moderna vivo"], "audio_links": null}
{"url": "https://www.monato.be/2021/012852.php?p", "title": "Universaleco", "published": "2021-04-01 00:00:00", "content_text": "Mi preferas la formon „koron-” al „kron-” por la kovima viruso, sendepende de morfologiaj kaj etimologiaj konsideroj. Miasupoze en neniu aŭ, eĉ se troviĝas, en nur malmultaj el la naciaj lingvoj oni elparolos corona kiel krona anstataŭ korona . Mi opinias, ke tia universaleco devus esti la principo laŭ kiu elkovi neologismojn por fakaj terminoj en Esperanto.", "author": "CHO Sung Ho", "categories": ["Aktuale"], "audio_links": null}
{"url": "https://www.monato.be/2021/012853.php?p", "title": "Maltoleremo: danĝera modo", "published": "2021-04-01 00:00:00", "content_text": "La demisio de la literatura agento Colleen Oefelein de la konata novjorka literaturagentejo Jennifer De Chiara povintus esti tute ordinara evento, kiun neniu rimarkus en la urbo mem, des malpli en la lando. Sed la kialoj de la demisio estis tiom ne-ordinaraj en Usono, ke la novaĵon publikigis multaj amaskomunikiloj, inkluzive Newsweek .\n\nS-ino Oefelein malfermis kontojn ĉe la sociaj retejoj Gab kaj Parler , kiuj ne estas ŝatataj de la nova demokrata estraro (post fermo de sia tvitera konto Trump ekuzis Parler ). Komence, tion publike deklaris la agentejo mem en sia tvitera kanalo, kaj iom poste la novaĵon konfirmis s-ino Oefelein. Ŝi opinias, ke ŝi estis maldungita pro tio, ke ŝi estas kristanino kaj havas konservativan vidpunkton. La situacio onin malĝojigas des pli pro tio, ke s-ino Oefelein skribis nenion kritikan pri la demokrata partio, nek en Gab , nek en Parler .\n\nAlia ekzemplo estas la afero pri Bari Weiss, kiu demisiis el sia posteno ĉe New York Times , kie ŝi redaktis la rubrikon „Opinioj”. Sian demision ŝi klarigas surbaze de la daŭra ĉikanado de kolegoj kaj ne-libereca etoso en la redaktejo. Krome, la politologo Andrej Illarionov estis maldungita de instituto Cato 1 pro sia traktado pri la Kapitolo-sturmo okazinta en januaro kiel provoka ago de demokratoj.\n\nTiuj eventoj absolute malkongruas kun la bazaj principoj de Usono. Memorindas, ke la unua amendo en la usona konstitucio protektas la rajton je libereco de religio, parolado kaj gazetaro. Ĝi protektas ankaŭ la rajton je paca protesto. Usonanoj – almenaŭ parte – lastatempe verŝajne forgesas tiun amendon, kies ignorado povus estigi pluan disiĝon de la usona socio.\n\nBedaŭrinde, maltoleremo al aliaj opinioj lastatempe iĝas danĝera fenomeno. Ĝuste toleremo estas la plej grava avantaĝo de Usono ekde ĝia komenciĝo. Ĉu la epoko ŝanĝiĝas?\n\nAlexander Mikishev estas lektoro, instruas kaj esploras en Hjustono, Teksaso. Esperanton li eklernis en 1979.", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012855.php?p", "title": "Korona viruso? Ne, kronviruso! (2)", "published": "2021-04-01 00:00:00", "content_text": "La argumento de Werner Fuß pri krono dudimensia kaj korono tridimensia estas interesa sed erara. Necesas konstati, ke oni nomis tiun sunfenomenon laŭ la latina vorto corona (kiu signifas esence „krono” aŭ „girlando”) ĝuste pro ĝia kronsimila aspekto en dudimensiaj bildoj. Evidente ĝi estas reale tridimensia, sed tridimensiaj bildoj pri ĝi apenaŭ ekzistas. Oni ja povas nomi la viruson ankaŭ strikte laŭ la scienca nomo – do uzante „koronavirus-” kiel neanalizeblan radikon – sed se oni volas esprimi la sencon de tiu nomo, taŭgas nur „kronviruso”.", "author": "Brian MOON", "categories": ["Aktuale"], "audio_links": null}
{"url": "https://www.monato.be/2021/012856.php?p", "title": "Memore pri Skeffington", "published": "2021-04-01 00:00:00", "content_text": "Mi legis kun granda intereso la artikolon de Xavi Alcalde pri Francis Skeffington, Inisma pra-aktivulo en Irlando (MONATO 2021/02, p. 21-23 ( 2021/012629.php )). Antaŭ kelkaj jaroj mi partoprenis simplan ceremonion ĉe Bloomville, la hejma bieno de Kristoforo Fettes. Tiam ni tie plantis arbon memore kaj omaĝe al Francis Skeffington.", "author": "Garbhan MACAOIDH", "categories": ["Aktuale"], "audio_links": null}
{"url": "https://www.monato.be/2021/012858.php?p", "title": "Gajnis la premiojn ...", "published": "2021-04-01 00:00:00", "content_text": "Okaze de la 40-jara ekzisto de MONATO , kaj por memorigi sian forpasintan ĉefredaktoron Paul Gubbins, la revuo starigis la Premion Paul Gubbins por Nova Ĵurnalisma Talento. Jen la gajnintoj:\n\nGajnis la unuan premion de 250 eŭroj: Alparuh Pelem per la artikolo RUSIO: Konstituciaj amendoj kaj naciaj minoritatoj ( MONATO 2020/10, p. 6 ).\n\nGajnis la duan premion de 100 eŭroj: Janusz Sulzycki per la artikolo EKOLOGIO: Valoro de ĉiu birda nesto ( MONATO 2020/06, p. 22 ).\n\nGajnis la trian premion de 100 eŭroj: Alexander Mikishev per la artikolo USONO: Ĉu forgesi la historion? ( MONATO 2020/08-09, p. 10 ).\n\nGajnis la kvar postajn premiojn (senpagan abonon de MONATO ): Terry Watts ( ESEO: Ĉu oro estas mono? ( MONATO 2020/11, p. 17 )), Paola Tosato ( ITALIO: La padova ekonomio dum la pasinta jarcento ( MONATO 2020/12, p. 16 )), Elisabeth Zannier ( INSTRUADO: Poligloto instruas ( MONATO 2021/02, p. 10 )) kaj Françoise Zawadi ( SOCIO: Virinoj: kontraŭ militoj kaj torturoj ( MONATO 2020/05, p. 10 )).\n\nAl ĉiuj sincerajn gratulojn!\n\nAnkaŭ ĉi-jare ni bonvenigas kontribuojn. Vidu jen la detalojn .", "author": "Redakcio", "categories": ["Aktuale", "REZULTOJ"], "audio_links": null}
{"url": "https://www.monato.be/2021/012689.php?p", "title": "F-Kampo", "published": "2021-05-01 00:00:00", "content_text": "Kiam Joĉjo ricevis surbruste la unuan baton, mi sciis, ke ni alfrontas problemojn. Vi ja scias, kion mi celas: kvankam la brusto-protektilo sorbis la plej grandan parton de la bato, la knabo stumblis kaj preskaŭ falis. De tempo al tempo oni dissendas la matĉon holovide, en la sporta kanalo, kaj ĉiufoje mi retenas la spiron tiumomente. Vere li ne estis je sia plenkapablo, sed tion ni jam ĝistede estis diskutintaj.\n\nNe la F-Kampo bategis lin tiunokte. Temis pri la knabino, kiu estis lia parulino tiutempe. Ĝuste pro tio, ke li provis ŝin fluge rigardi dum la matĉo, li ne divenis, el kiu direkto venas la bato. La polo Janowsky estis rapidega, fulmobata homo, kaj tiuvespere li estis je sia plejbono. Vere oni bezonis bonegajn refleksojn por ne kvarpiede fini la matĉon.\n\nMia knabo neniel atentis la trejnadon, lastsemajne. Kompreneble li ofendiĝis, kiam mi rimarkigis al li tion; tiu junulino igis, ke li ne koncentriĝu. Vere la junulino estis frandaĵo, sed matĉo per F-sorĉoj estas serioza afero. Oni ne enrubujigas tutan trejnadan duonjaron kaj eblan medalon. Kaj la uloj de la Batala Sporta Fako kontroladis nin, ĉiupaŝe. Ili bavegis je la nura penso pri tiu medalo.\n\nLa problemo fontis el tio, ke ŝi pasigis la tutan tagon parolante per tiu malbenita poŝtelefoneto. Kaj farante memfotojn. La aparateto estis unu el la unuaj 9G-modeloj – tiuj, kiuj jam kapablis projekcii hologramojn. Mi kredas, ke ankaŭ eblis konekti al ĝi 3D-printilon, kaj per ĝi printi la hologramojn. Nu, ĉiuj tiaj aferoj, kiuj estis tiam lastmodaj. Eble eĉ grati al si la dorson ŝi estus povinta per tiu aparateto, ĉar ĉiutage ŝi deŝutis novan apon. Sendube ŝi dormis kun la poŝtelefono sub la kapkuseno.\n\nSed ŝi ankaŭ pasigis horojn babilante kun tiu amiko, kiu voste sekvis ŝin. Vera senhontulo, tiu Omar. Kaj ruza kiel vulpo. Li vringis ŝin senhonte kaj kompreneble profitis ankaŭ el la mono de Joĉjo. Jam kelkaj estis tion dirintaj al ŝi, sed ŝi ĉiam defendis la ruzulon, ĉar ili kreskis en la sama stratbloko. Do, ili pasigis horojn babilante kaj sendante fotojn kaj mesaĝojn unu al la alia. Joĉjo ne eltenis la senhontulon, sed ne deziris perdi la junulinon, Norma, do li nur mienis.\n\nKaj tiunokte ŝi senhalte ludis, faris memfotojn, kaj sendis retaĵojn. Ŝi eĉ ne atentis la matĉon, se diri la veron. Jam dufoje Joĉjo rigardis al ŝi, ĉe la ĵurnalista budo, kie ŝi kutime sidis. Kaj mi perceptis, ke li koleras. Nu, mi lin trejnas de jaroj, de kiam li atingis la unuan nivelon.\n\nLa matĉo ne bele aspektis, vere. Sed la knabo ĉiam estis kuraĝa, kaj bone kontraŭbatis. Tio videblis je la sparkado tie, kie la du sorĉoj kolizias. Dum la unua raŭndo unu el la sorĉoj tanĝis la mandiblon de la polo, sed li fulme reagis, kaj ĝin evitis en la lasta momento. La forta ozona odoro naŭzis virinon sidantan en la tria vico de la sidlokoj – tiun parton oni neniam elsendas – kaj ŝi preskaŭ vomis sur la najbaron. Bonŝance ĝuste en tiu momento la sonorilo bate signalis paŭzon. Ŝi kuris al la necesejo kaj ne revenis.\n\nJe la fino de la dua raŭndo – ĉiupaŭze ili interŝanĝas lokojn, kaj la mezuriloj estas ree alĝustigitaj – Joĉjo poentis sub Janowsky – kvin poentojn, laŭ mia kalkulo. La programisto de la sorĉoj, kiujn mi lanĉas permaŝine al Joĉjo dum la trejnadsesioj, ankaŭ sekvis la koliziojn de la sorĉokampoj per sia tabulkomputilo. Miene timema, kiel ĉiam, kiam li levas la rigardon el la komforta kaj sekura ekrano, li sciigis al mi, ke temas pri nur kvar. Dum unu el la atakoj Janowsky ne ĝuste kompletigis la movojn, kaj la rezultantan fortokampon malfacile rimarkus la arbitracianto.\n\nKiel ajn, temis pri malbonaj novaĵoj.\n\nMi profitis tiun lastan paŭzan minuton por kuraĝigi Joĉjon, kaj krome minaci lin per bela eksmoda vangofrapo, sensorĉa, se li ree ĵetos rigardon al la junulino. Tiom malkoncentrita mi lin trovis, ke mi ŝajnigis, ke estas difekto en lia maldekstra ganto, kaj petis reviziadon. Bonŝance la teknikisto trovis preskaŭ nepercepteblan fendon en la ganto, kaj decidis anstataŭigon. Tio havigis al ni kelkajn aldonajn minutojn. Dume mi fluge rigardis al la trejnisto de la polo – temis pri nova ulo, lin mi ne konis – kaj lin vidis konsili al Janowsky lanĉi pli da sorĉoj svinge, en la direkto al ... Vi ja scias. La ulo estis saĝa; li tuj komprenis, ke io tie malkoncentras Joĉjon. Prie, mi ne scias, kio estis al li, la trejnisto; neniam plu mi aŭdis pri li.\n\nMi ree minacis mian knabon per ĉiuj inferaj punoj se li rigardos tien, kien vi scias, kaj la matĉo rekomenciĝis.\n\nJoĉjo mobilizis sin dum la tria raŭndo. Pli-malpli je la unua minuto kaj duono li lanĉis iun sukhoi , kiun ni estis ĝislace provintaj. La sparkado pro la kolizio de ambaŭ fortokampoj estis spektakla, kaj la polo stumblis. En liaj okuloj mi vidis koleron pro tio, ke li stumblis en matĉo, kiun li opiniis gajnita. La ĉeestantoj retenis la spiron, ĉar temis pri tre eleganta sorĉo, kaj la knabo kompletigis la movojn senriproĉe. La sorĉo finiĝas per riverenco al la kontraŭulo. Beleco: jen la vorto. Sed, se vi ne faras ĝin ĝuste, vi restas sendefenda.\n\nNu, plian poenton. Sed Janowsky ĵetis sin antaŭen, preta formanĝi Joĉjon kruda. Li lanĉis tutan serion da interplektitaj lazzas , kio ankoraŭ nun mirigas min, eĉ post tiom da jaroj. Ili aspektis artfajraĵo. Joĉjo defendis sin samkiel renversita hibrida kato, kaj kontraŭatakis per ĉio.\n\nLa ĉeestantoj ekstaris. Temis pri nekredeble nervoskuaj momentoj; tiam validis la malnova regularo, kaj ĉiu raŭndo daŭris kvin minutojn. La kontraŭuloj detenis sin, kvazaŭ interkonsente, kaj rigardis fikse unu la alian.\n\nTio aspektis kiel unu el tiuj malnovegaj filmoj pri vakeroj, kiujn de tempo al tempo oni dissendas per la holo , kiam la du kontraŭuloj alfrontas la finan batalon.\n\nPoste venis kvazaŭa trajnkolizio.\n\nKiu ajn el la du povus esti gajninta la matĉon. Subite Janowsky lanĉis sorĉon, kiun mi nek antaŭe nek poste vidis, kaj mia knabo ekkaŭris. Mi memoras, ke mi levis miajn manojn al la kapo ...\n\nJoĉjo krucis antaŭ si la brakojn kaj balbutis iun sorĉovorton. La polo lanĉis la finan sorĉon. Almenaŭ tion li pensis.\n\nKiam la du sorĉokampoj koliziis, aŭdiĝis forta zumado. Joĉjo ŝvitis kvazaŭ oni estus ĵetinta al li sitelplenon da akvo. La interfaco inter la du kampoj videble vibris, kaj malrapide retroiris, ĝis ĝi trafis la polon. Aŭdiĝis sono, kvazaŭ oni malkorkus botelon, kaj Janowsky estis forpelita el la tatamo. Li trafis angulon de la halo kaj tie restis, skuante la kapon kaj balbutante ion nekompreneblan.\n\nLa matĉo finiĝis.\n\nĈion ceteran Vi jam konas. Frenezo. Inter aplaŭdoj, krioj kaj brakumado, kiam la informadikisto kaj mi triumfe kunportis Joĉjon, alvenis lia koramikino kaj tute senhonte diris al li, ke ĉiam ŝi fidis je lia venko, kaj eĉ ne momenteton de la matĉo ŝi pretervidis. Ŝi profitis la ŝancon fari novan memfoton, kaj, kompreneble, rekomencis la telefonadon ...\n\nNu, mi preskaŭ forgesis tion, kion mi deziras komenti. Antaŭ kelkaj tagoj alvenis mia filo kun miaj nepoj. Kiam ili ĉiuj babilis en la kuirejo kun mia edzino, la infano, Mario, kiu estas vera uragano, prenis revuojn, kiujn mia bofilino estis alportinta el la esplorinstituto por studado dum la semajnfino, kaj komencis deŝiri paĝojn. Mi kuris, fortiris la revuojn el liaj manetoj kaj logis lin per kukoj, ĝis mia edzino venis lin bani. Poste, dum ŝi filtris kafon, mi profitis la ŝancon okulumi la revuojn. Mia scio de la angla estas, se diri la veron, ridinda, sed la titolo de unu el la artikoloj altiris mian atenton. Mi demandis al mia bofilino. Ŝi diris al mi, ke esploristo trovis, ke en difinitaj kondiĉoj, fluo 9G eble povus misformi – ŝi uzis ĝuste tiun vorton – sorĉokampon, kaj eĉ ĝin inversigi.\n\nKaj nu, tio pensigas min.", "author": "Alberto GARCíA FUMERO", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2021/012733.php?p", "title": "Karesoj kaj masaĝoj utilas (aŭ almenaŭ ne malutilas)", "published": "2021-05-01 00:00:00", "content_text": "Refleksologio estas formo de alternativa medicino, kiu konsistas el stimulado, pere de aparta tuŝo aŭ masaĝo, de specifaj korpaj partoj. La teorioj pri perrefleksa terapio (sendube logaj kaj fascinaj) ne trovas respondon en la modernaj scioj pri anatomio kaj fiziologio. Krome ĝis nun ne haveblas iu ajn konfirmo pri testoj okazintaj laŭ fidinda, scienca metodo. Pri tiu oficiala priskribo de refleksologio, legebla pli-malpli samvorte en ĉiuj enciklopedioj, ŝajnas ne samopinii Radka Dvořáková, aŭtorino de la libro Perrefleksa terapio kiel memhelpo . Ĝia signifoplena, ĉiondira subtitolo estas Kion tuŝi, kiam io min doloras .\n\nLa legado de tiu ĉi sufiĉe maldika libro, kiu invitas homojn klopodi forigi siajn dolorojn sen tradiciaj kuraciloj, estas certe interesa, ĉefe por „profanoj” pri la afero, kiuj amas kulturon kaj senantaŭjuĝe interesiĝas pri novaĵoj en la scienca fako. La tuta eldonaĵo, tamen, ŝajnas baziĝi ne sur pruvitaj aŭ nepruvitaj teorioj pri la efektiva scienca efikeco de la priskribita metodo, sed sur la aserto, ke perrefleksa terapio, se ne vere utila, almenaŭ ne estas malutila.\n\nDe la sama aserto dependas la granda nuntempa sukceso de nutraj suplementoj, vendataj en superbazaroj, apotekoj kaj Interreto, kiuj devas pruvi nur, ke ili ne estas toksaj por homa organismo, ne ke ili vere povas fari tion, kion iliaj etikedoj optimisme promesas. Do, certe, neniom kostas kredi, ke magia tuŝo en aparta punkto de homa korpo povas konduki al resaniĝo kaj bonfarto en alia ĝia loko. Sed la saman efikon povus havi la aŭskultado de bela kanto, promenado sub la suno ĉe la maro, intensa preĝado en trankvila kirko, telefona babilado kun sia koramiko. Homa psikologio povas fari miraklojn, kaj, kiam oni vere kredas je io (je io ajn), ja notinde altiĝas la probabloj pri ties fina efiko.\n\nLa libro estas riĉa je bildoj kaj fotoj, kiuj montras kaj klarigas la necesajn kaj plej taŭgajn movojn farendajn por atingi apartan rezulton kaj liberigi (aŭ liberiĝi) de aparta doloro en aparta korpo-loko. Ĝi estas ĝenerale malpeza, kelkfoje eĉ agrabla kaj scivoliga (precipe kiam ĝi mencias la sperton de unuopaj individuoj, kiuj sukcesis solvi siajn problemojn per perrefleksa terapio). Ĝenerale, temas pri libro facile alirebla por meza parolanto de Esperanto.\n\nTamen ie-tie troviĝas gramatikaj, interpunkciaj kaj tajpaj eraroj, kiuj, kvankam ne abundaj aŭ aparte ĝenaj por la kompreno de la teksto, montras iom da malzorgo en la verkado/redaktado/reviziado de la libro, same kiel en la plenumado de la traduko, fojfoje ne tre klara kaj iom stumbliga, de la originala ĉeĥa al Esperanto. Konsiderante la multecon de reviziantoj, kiujn oni citas fine de la libro, estas surpriza la kvanto de etaj eraroj.\n\nRilate al la enhavo, dum tralegado de la libro oni povas esti iom post iom logata de kelkaj asertoj. La aŭtoro rakontas epizodojn el sia privata vivo, kiuj montras la efikon de perrefleksa terapio (ekzemple, kiam ŝiaj gepatroj malsanis) en sufiĉe konvinka maniero. Alia interesa aserto estas tiu, laŭ kiu oni ne tro maltrankviliĝu pri la efektivaj stimulendaj lokoj, ĉar la plej grava nedezirata rezulto, kiu povus ekaperi pro la tuŝo/masaĝo de erara korpopunkto, estas nenio pli ol la stimulado de alia loko ol tiu celata: do oni povas havi piedon dolorantan kaj, tamen, sukcesi ĝui masaĝon, kiu erare stimulas alian lokon de la korpo. Kiel diri: karesoj kaj masaĝoj al ĉiuj plaĉas kaj ĉiam helpas (kaj korpon kaj psikon); do oni libere karesu kaj masaĝu aliulan korpon, ie ajn, se ne eblas trovi la taŭgan punkton, kaj avantaĝoj ne mankos.\n\nNe eblas, aliflanke, ne substreki kaj rimarki vere strangajn kaj „ŝokajn” asertojn, kiuj montras ian ĝeneralan amatorecon de la verko (kaj eble, pro sia nebuleco, de la tuta teorio). „Kvankam tio estas tre mirinda, io ajn, kio okazas rilate al niaj oreloj, sciigas, ke io ne estas en ordo en niaj seksorganoj. Tial ĉe la iom maljunaj viroj malfortiĝas aŭdado, ĉar malfortiĝas ĉe ili funkcio de prostato. Ankaŭ infanoj, kiuj suferas pro la ripetiĝantaj mezaj otitoj, eble, havas latentan inflamon de siaj seksorganoj.” Ĉu vere? Ĉu serioze? Kiam mia 85-jara avo kaj mia 91-jara avino ne aŭdis min, mi neniam imagus, ke la problemo kuŝas en iliaj seksorganoj. Kiam, antaŭ kelkaj tagoj, la recenzanto bezonis otorinolaringologon pro ero da orelvakso, kiu kaŭzis ioman doloron kaj limigis lian aŭdkapablon, ĉu li devus sin turni al andrologo? Kiu raciohava homo povus kredi je tia ligiteco inter oreloj kaj seksa vivo?\n\nĜenerale, krom tiaj fojfojaj „perloj”, temas pri libro taŭga por malpeza legado dum feriumado kaj povanta doni inspiron por kvalitaj, profesinivelaj masaĝoj; sed estas klare, ke oni ne atendu miraklojn de ĉi-tipa „terapio”, nek ke ĉi tiu libro ŝanĝos la historion de scienco (aŭ, malpli ambicie, eĉ ies personan historion). Okaze de veraj doloroj kaj gravaj sanproblemoj oni nepre bezonas alpreni medikamentojn laŭ kuracista preskribo, ĉar la fina impreso estas, ke simpla kareso kaj masaĝo, kvankam farata laŭ ĉiuj reguloj de la arto, ja povas helpi ies menson kaj humoron kaj sekve en kelkaj okazoj ies korpon, sed tute ne povas sufiĉi, same kiel iu ajn placebo, por solvi certigitan sanproblemon.", "author": "Roberto PIGRO", "categories": ["Aktuale", "Alireblo"], "audio_links": null}
{"url": "https://www.monato.be/2021/012770.php?p", "title": "Malpli konataj religioj", "published": "2021-05-01 00:00:00", "content_text": "Antaŭ jaroj, mi legis iom malnovan (sed interesan) libron de la usona psikologo kaj filozofo William James, kies titolo en la angla estas The Varieties of Religious Experience (Vario de religia sperto). Ĝi konsistas el serio de prelegoj pri natura teologio, kiujn la aŭtoro prezentis en la Universitato de Edinburgo, Skotlando, inter la jaroj 1901 kaj 1902.\n\nMi unue supozis, ke James intencas priskribi kelkajn el la multnombraj religioj, sektoj kaj konfesioj, kiuj ekzistis en lia hejmlando, ĉar Usono estas aparte religiema lando. Kvankam la aŭtoro ne celis verki pri la abundo da kredoj, kiuj troveblas tie – kontraŭe, la verko temas pri psikologia esplorado pri la efiko de religia sperto sur la homa menso – li troviĝis en tre favora situacio por fari tion. Plej ofte religioj fontas el vizioj kaj spirita inspiro.\n\nPor ne-religiema homo, tiuj povas ŝajni strangaj kaj nekompreneblaj. Min instigis skribi pri ĉi tiu temo mia legado de la mirinda kaj admirinda poemego La konflikto de la epokoj 1 de la sud-afrika verkisto Edwin de Kock.\n\nKiam en la lernejo mi studis anglan literaturon, unu el la devaj tekstoj estis la ĉefverko de la poeto John Milton (1608-1674), nome la longa poemo Paradizo perdita . Milton estis puritano, t.e. „Ano de la parto de la anglaj Protestantoj, kiuj ... volis aboli ĉiujn ritojn, ceremoniojn ktp, ne priskribitajn de la Evangelioj kaj Epistoloj” (PIV2002). Kiel juna lernejano mi trovis la miltonan poemon terure teda, kaj nun, kiam mi estas adolto, la enhavo por mi tute fremdas. Ĝia temo estas la biblia rakonto pri la kreado de la mondo kaj de Adamo kaj Eva, ilia elpelo el Edeno, kaj la sekva stato de la homa raso.\n\nLa temo de La konflikto de la epokoj estas baze la sama kiel tiu de Paradizo perdita , sed en la kunteksto de la moderna mondo, kun atombomboj, kosma esplorado kaj la aktualaj problemoj de la socio, kiu memoras ankaŭ la hororon de la hitlera masakro de judoj en koncentrejoj. Do la verko de Edwin de Kock estas multe pli interesa, valora kaj trafa por nia generacio ol la miltona.\n\nPlia atentokapta fakto: ĝia aŭtoro estas ne anglikana puritano, sed sud-afrika adventisto, kiu donas novan spicon kaj veran universalecon al la poemo. Cetere, por aprezi la verkon La konflikto de la epokoj oni ne bezonas kundividi la kredon de la aŭtoro, kiel simile, por ĝui legadon de la antikvaj klasikaĵoj oni ne bezonas kredi je la gedioj de la antikvaj grekoj kaj romianoj. Arto estas arto, ne konfeso de fido. Simile, oni povas ĝui la genezan rakonton, ne kundividante la fidon, sed simple provante kompreni, kion oni celas arte diri.\n\nKvankam en sia psikologia verko William James ne priskribas unuopajn konfesiojn, mi volas listigi kelkajn el la „novaj” religioj, kiuj aperis aŭ hejmiĝis en Usono, kaj kiuj, en multaj okazoj, disvastiĝis tra preskaŭ la tuta hodiaŭa mondo. Laŭ mi ĉiu religio – eĉ tiuj opiniataj plej „ortodoksaj” – enhavas misterajn dogmojn kaj praktikojn, ne kompreneblajn de nereligiuloj, sed la specife nord-amerikaj – plej ofte usonaj – eklezioj kaj konfesioj ŝajnas al mi aparte originalaj kaj novaj. Sekvas kelkaj ekzemploj.\n\nEble la unua, kaj samtempe la malplej longdaŭra, estis la tiel nomata konfesio Shakers (Skuiĝantoj), propranome Unuiĝinta Societo de Kredantoj je la Reveno de Jesuo Kristo . Tiu grupo ne estiĝis en Usono, kie ĝi poste hejmiĝis, sed en Anglio. Tie ĝin fondis Ann Lee, supozeble psika viziulino, kiu kondukis siajn disĉiplojn al Usono en 1774. Ili kredis, ke Jesuo aperis kune kun Ann Lee. Tiu konfesio estis komunuma, pacisma kaj rigore gefraŭla. Ĝi inkludis kaj virojn kaj virinojn, kiuj amike kaj egalece intermiksiĝis, sed tute ne praktikis seksajn rilatojn. Eble parte por sublimigi siajn naturajn instinktojn, sed ankaŭ pro spirita entuziasmo, ili havis la kutimon ekstaze danci en samcentraj cirkloj aŭ alternaj linioj de viroj kaj virinoj.\n\nEĉ hodiaŭ Shakers – elstaraj metiistoj – estas konataj kaj admirataj pro la simpla sed bela meblaro konstruata en ilia komunumo, kaj ankaŭ pro la granda kolekto de naivaj sed allogaj kantoj kaj melodioj komponitaj de la membroj. Ili famas ankaŭ kiel inventintoj de la rotacia segilo.\n\nPor kompensi la mankon de memgeneritaj infanoj en sia komunumo, la Shakers kutimis adopti orfojn. Ĉar post plenkresko tiuj infanoj ne povis esti devigataj resti, neeviteble la komunumo iom post iom malkreskis ĝis la jaro 1992, kiam ĝi efektive ĉesis ekzisti. En 2001 restis vivantaj nur ok maljunaj virinoj. Nun restas neniu el tiuj laboremaj, pacemaj kaj mildaj homoj.\n\nTiun konfesion fondis William Miller [ŭiljam milar] (1781-1849). Ĝiaj fideluloj kredas je la „dua veno” de Jesuo Kristo, sed ke tiu okazo estas prokrastita pro la fakto, ke kristanoj ne observas la sepan tagon de la semajno kiel sanktan. Same kiel ĉe la ortodoksaj judoj, ĉe ili la sepa tago, ŝabato, daŭras de la vespero de vendredo ĝis la vespero de sabato. Plie, adventistoj observas la dietajn leĝojn de la Malnova Testamento. Ili favoras sanajn kaj vegetarajn manĝaĵojn. Ja la adventisto Kellogg inventis la matenmanĝajn maizflokojn. Pluraj el la adventismaj dogmoj estas menciitaj en La konflikto de la epokoj . Ilia emfazo pri la graveco de vivo kaj sanaj manĝaĵoj estas laŭdinda. Laŭ raporto pri adventista komunumo en Usono, ĝi estas rigardata kiel averaĝe la plej sana kaj longviva grupo en la lando.\n\nTiu religio estas bazita sur la vizioj de Joseph Smith [ĝosef smif], kiu en 1830 fondis ĝin apud Nov-Jorko. Li pretendis, ke sur monteto apud Palmyra li malkovris du orajn tabulojn, tie kaŝitajn antaŭ mil jaroj. Sur ili estis gravurita en „reformita egipta lingvo” (?) la teksto de la poste nomita Libro de Mormono . Helpe de du ŝtonoj, nomitaj Urim kaj Tumin – kvazaŭ diaj okulvitroj – Smith sukcesis legi la tekston, kaj angligi ĝin. Sekve, li fondis „Novan Jerusalemon” en Usono. Pro la fakto, ke mormonoj praktikis poligamion, ili estis persekutataj, kaj Smith estis murdita en 1844. Kun grandaj penoj la adeptoj, sub la nova gvidanto Brigham Young, migris al la valo de la Granda Sala Lago en la teritorio Utah, kiu nun estas la sidejo de la religio. Post 1890 ili ĉesis praktiki poligamion, kvankam laŭraporte kelkaj disidentoj ankoraŭ sekvas la kutimon en izolitaj lokoj.\n\nMormonoj havas admirindan socian kaj sekurecan sistemon. En radia prelego angla antropologia fakulo favore interpretis mormonismon. Laŭ li ĝi estis bona iniciato adapti origine orientan religion (la jud-kristanan) al la tute malsamaj kondiĉoj kaj vivo en la Nova Mondo.\n\nĈi tiu religia movado estas „miljara” (angle millenarian ). Tiu angla vorto aludas al tekstero en Apokalipso, laŭ kiu Satano estas katenita dum mil jaroj ĝis la fina triumfo de Kristo. La religion organizis en 1884 Charles Taze Russell [ĉarlz tejz rasal] (1852-1916). Atestantoj uzas sian propran tradukon de la Biblio, kiun ili interpretas laŭvorte. Kiel la adventistoj, ili kredas je la dua veno de Kristo. Ili evitas partopreni en monda agado, rifuzas militservi (kaj pro tio multaj estis masakritaj en la naziaj koncentrejoj); plie, atestantoj rifuzas fari ĵurojn kaj akcepti sangotransfuzojn. Samkiel la Romkatolika Eklezio kaj aliaj kristanaj konfesioj, la atestantoj havas siajn proprajn martirojn.\n\nKvankam tia kredo ŝajnas nekutima, necesas aldoni gravan piednoton. Mi loĝas en kampara urbeto en Irlando, kie miaj najbaroj estas atestantoj de Jehovo. Neniam en mia vivo mi kaj mia edzino renkontis pli bonkorajn personojn. Ni ne plu estas junuloj, kaj antaŭ jaroj, kiam la korto malantaŭ nia hejmo estis malmole frostigita kaj glitiga, niaj najbaroj proprainiciate venis kun feraj levstangoj kaj pioĉoj kaj forigis la tutan glacitavolon. Alifoje, dum nekutime neĝa vintro, kiam ni ne povis eliri por aĉeti manĝaĵojn, niaj najbaroj, kiuj posedis ĉieniran veturilon, proponis provizi nin per provianto. Kiam ni varme dankis ilin, ili respondis, ke parto de ilia kredo estas la devo esti bonaj najbaroj.\n\nKelkfoje mi maljuste kaj iom kruele priskribas ĉi tiun eklezion kiel konfesion por hipokondriuloj. Ĝin fondis la usonanino Mary Baker Eddy [mejri bejka edi] (1823-1920). Ŝi asertis, ke post grava falo ŝi estis relevita de sia lito kaj resanigita. Pro tiu sperto ŝi ekde tiam dediĉis sin al spirita esplorado. En 1875 ŝi eksplikis siajn malkovrojn en la libro Scienco kaj sano kun ŝlosilo al la Sanktaj Skriboj . En 1876 ŝi fondis la Kristanan Sciencan Asocion kaj en 1879 la unuan preĝejon de Kristo Scienculo, en Bostono.\n\nLaŭ la instruo de la fondintino, membroj de la eklezio kredas, ke malsano, doloro kaj peko estas iluziaj. Ili kutime ne konsultas kuracistojn, sed havas siajn proprajn „praktikantojn”, kiujn oni povas konsulti kaj de ili ricevi konsilon. Malkiel multaj aliaj personoj en nia socio, kiuj plendas pri veraj kaj imagitaj malsanoj, la membroj de ĉi tiu eklezio ne estas sklavoj de drogoj, antibiotikoj kaj nenecesaj medikamentoj. La eklezio subtenas „kristosciencajn legoĉambrojn” en urboj tra la mondo. En 1908 ĝi fondis prestiĝan kaj interesan ĵurnalon The Christian Science Monitor , kiu ankoraŭ regule aperas.\n\nĈi tiun movadon fondis en 1918 Aimee Semple McPherson [ejmi sempal makfesan] (1890-1944), ina evangeliisto kaj sanigisto, kiu naskiĝis en Ontario, Kanado. La impona preĝejo Angelus Temple , kie ŝi predikadis, pli similis grandan teatron ol religian konstruaĵon. Por prezenti sian mesaĝon, ŝi uzis la teatroteknikojn kaj sian aktoran talenton. Ŝi posedis proprajn radiodissendejon, biblian lernejon kaj magazenon.\n\nMia patro, kiu interesiĝis pri novaj religiaj spertoj, rakontis, ke li ĉeestis kunvenon, kie predikis Aimee Semple McPherson, kaj li trovis la teatrecan etoson tre malsimila al aliaj religiaj kunvenoj.\n\nSpiritismo povas ekzisti en religia kaj nereligia formoj. Post la unua mondmilito multaj parencoj de mortintaj soldatoj serĉis konsolon en spiritismo, per kiu ili esperis spirite kontakti siajn amatajn filojn, fratojn kaj edzojn. Oni serĉas konsolon, kie oni povas ...\n\nPri scientologio ŝajne oni ne povas decidi, ĉu ĝi estas religio aŭ ne. Ĝin fondis usona aŭtoro de sciencfikcio, L. Ron Hubbard. Certe ĝi estas tute malsimila al tio, kio normale nomiĝas religio.\n\nKomunaj trajtoj de preskaŭ ĉiuj el ĉi tiuj movadoj estas, ke ili naskiĝis en la 19a jarcento; ke ili estas protestantaj (neniam katolikaj), evangeliaj, fundamentismaj, „miljaraj”, ofte pentekostismaj; ke iliaj fideluloj kredas je nova veno de Kristo, laŭvorta interpretado de la Biblio, kaj ĝia absoluta senerareco.\n\nĈio, kio estas originala, kontribuas al la riĉa vario de nia iom monotona mondo!", "author": "Garbhan MACAOIDH", "categories": ["Aktuale", "OPINIO", "Shakers"], "audio_links": null}
{"url": "https://www.monato.be/2021/012791.php?p", "title": "La unua eŭropa literaturaĵo en vulgara lingvo", "published": "2021-05-01 00:00:00", "content_text": "En okcidenta Eŭropo, dum preskaŭ la tuta mezepoko, kiam la plimulto de la popolo, inkluzive de la nobeloj kaj regantoj, estis analfabeta, skribado estis efektive la monopolo de kleruloj, kiuj verkis en la latina lingvo. Eĉ dum la sekvintaj jarcentoj, longe post tiam, seriozaj verkoj aperis nur en la latina, ne en la lingvoj de la popolo.\n\nEscepto estis la frua literaturo de Irlando. La monaĥejoj en tiu lando ne estis nuraj centroj de religia kontemplado kaj celoj de pilgrimado, sed ankaŭ universitatsimilaj komunumoj de klerigado kaj lernado, el kiuj kulturo kaj civilizo kristanaj estis disvastigataj tra la eŭropa kontinento, eĉ al Italio, Svislando ktp, kiam multaj eŭropaj regionoj estis ankoraŭ paganaj aŭ duonpaganaj.\n\nAnkaŭ en la aliaj keltaj regionoj de nord-okcidenta Eŭropo, nome Skotlando kaj precipe Kimrio, estis kreata en la frua mezepoko glora manuskripta literaturo, el kiu la plimulto estis religia. Inter la plej antikvaj specimenoj estas tamen la irlandaj.\n\nKompreneble la plimulto de la skribaĵoj farataj en la irlandaj monaĥejoj estis en la latina (kiu ĝis hodiaŭ restas la oficiala kaj liturgia lingvo de Vatikano kaj de la romkatolika eklezio). Sed samtempe, kiam la irlandaj monaĥoj kreis siajn belegajn manuskriptojn en la latina, ili komencis verki gravan literaturon en la vulgara (do gaela) lingvo de la popolo. La gaela (irlanda) iĝis la lingvo, ne nur de Irlando, sed ankaŭ de Skotlando, de kie devenas ankaŭ kelkaj valoraj manuskriptoj.\n\nLa unua vulgarlingva verko aperinta en la tuta nord-okcidenta Eŭropo estis la irlandlingva manuskripto Lebor nda Gabála Érenn (en moderna irlanda ortografio: Leabhar Gabhála Érinn ), ankaŭ konata sub la angla titolo Book of Invasions (Libro de invadoj). Ĝi datiĝas verŝajne de la dek-unua jarcento, sed enhavas diversajn buŝe transdonitajn tradiciaĵojn kaj legendojn de multe pli frua antaŭkristana (pagana) origino. Ĝi enhavas kaj prozajn kaj versajn tekstojn. Al tiu pagana materialo la pia monaĥa skribisto aldonis la biblian rakonton pri la kreado kaj la historio de la mondo, sed la verko konservas la tekston de la mitologia originalo.\n\nLa plej antikva sekcio de la verko pretendas esti la historio de la invado de la irlanda insulo fare de kvin malsamaj popoloj, nomataj Cessair, Partholón, Nemed, Fir Bolg kaj Tuatha Dé Dannan. Tiu lasta nomo de popolo, kiu laŭlegende posedis supernaturajn potencojn, estis verŝajne aludo al la paganaj gedioj de Irlando.\n\nLaŭ la verko Lebor Gabála , la lasta popolo, kiu invadis Irlandon kaj iĝis la antaŭuloj de la irlanda (gaela, kelta) popolo, estis la milesianoj, nomataj laŭ iu mita heroo Mil, kiu ne persone partoprenis la invadon de Irlando, sed kies filo kaj parencoj ĉeestis. 1 Ilian unuan provon invadi vanigis sorĉaĵoj de druidoj, sed la dua sukcesis. La filo de Mil, kiu nomiĝis Éireamhóin, aŭ, en angligita formo, Amergin, estis poeto kaj leĝisto de la milesianoj. La legendo rakontas, ke kiam li surteriĝis ĉe loko hodiaŭ nomata An Coireán (angle: Waterville) en sud-okcidenta Irlando, li deklamis poemon aŭ manifeston, kies unuaj ofte citataj versoj tekstas: „Mi estas la vento sur la maro, la hulo de la ondoj, la voĉo de la oceano ...” La irlandanoj rigardas Amerginon kiel la komencinton de ilia poezia tradicio, kaj la angla poeto Robert Graves skribis: „La poezia edukado en Anglio vere devus eki, ne per Rakontoj de Canterbury 2 nek per Odiseo, sed per Kanto de Amergin ”.\n\nKompreneble la literatura heredaĵo de Irlando en la vulgara irland-gaela inkludas ne nur la verkon Lebor Gabála Érenn , sed ankaŭ la gravan kolekton de heroaj tradicioj konatan kiel Runaíocht aŭ La ulstera ciklo , kies skribita teksto estis verŝajne verkita ankaŭ iam dum la dek-unua jarcento, sed enhavas multe pli antikvajn buŝajn tradiciojn. La plej konata kaj legata sekcio de tiu ampleksa verko estas la rakontaro La bestara rabekskurso de Cuailinge , kutime nomata Táin .\n\nSekvis abundo da manuskriptoj kaj aliaj skribaĵoj en la irlanda kaj la latina lingvoj, inkluzive de traktaĵoj pri medicino, filozofio kaj vojaĝado. Preskaŭ laste en tiu tradicio de malnova literaturo en vulgara lingvo – post almenaŭ sep jarcentoj! – estas la satira kaj malpruda poezia verko La noktmeza kortumo , de kiu ekzistas esperanta traduko farita de Albert Goodheir.\n\nAnkoraŭ hodiaŭ Irlando estas fonto de abunda literaturo. La plimulto de la irlandaj aŭtoroj verkas en la pli profitdona angla lingvo, sed ne mankas skribaĵoj en la gaela (irlanda). Ankaŭ en Skotlando aperas ĉiujare iom multaj libroj en la moderna skota variaĵo de la gaela.\n\nResume, Lebor Gabála na Érenn estas nekontesteble la unua florado de la abunda trezoro de literaturo en naciaj lingvoj, kiu plezurigas la legantojn kaj riĉigas la kulturon de la mondo.\n\nGarbhan MacAoidh estas plurlingva tradukisto kaj verkisto, kiu kontribuas al MONATO ekde 1988.", "author": "Garbhan MACAOIDH", "categories": ["Aktuale", "IRLANDO", "Literaturo"], "audio_links": null}
{"url": "https://www.monato.be/2021/012795.php?p", "title": "Finfina oficiala agnosko de la skota", "published": "2021-05-01 00:00:00", "content_text": "Kvankam Skotlando estas malgranda lando, en ĝi estas parolataj tri malsamaj lingvoj (ne inkluzivante la idiomojn de enmigrintoj, kiuj kutime malaperas post unu aŭ du generacioj): temas pri la angla, la skota (ankaŭ nomata Lallans ) kaj la skotgaela. Dum la longa ekzisto de la nun jam mortinta Brita Imperio nur la angla estis akceptata kiel oficiala lingvo de administrado kaj klerigado en la tuta Brita Insularo kaj en Irlando (la nuna sendependa respubliko). La originaj kaj indiĝenaj lingvoj de la insularo (la kimra, la irlandgaela, la skotgaela kaj la skota) estis neagnoskataj, malrespektataj kaj rigardataj kiel idiomoj aŭ dialektoj de kamparanoj, malkleruloj kaj malriĉuloj.\n\nEn Irlando la situacio ŝanĝiĝis post kiam ĝi sendependiĝis de Britio kaj disiĝis en la Respublikon (sudan Irlandon, Eire ) kaj en Nordan Irlandon (la historian provincon Ulstro, angle Ulster ). En Irlando kaj la irlanda (gaela) kaj la angla laŭkonstitucie deklariĝis oficialaj lingvoj. En Skotlando en 1997 estis rekunvokita en Edinburgo la skota parlamento, dissolviĝinta en la jaro 1707. Hodiaŭ, sub la regado de la aktuala skota registaro, en kiu la Skota Nacia Partio estas majoritata, la gaela lingvo estas agnoskata kiel nacia lingvo. Kvankam ankaŭ agnoskata, la skota (la idiomo de Malaltejo) neniam estis videbla en la oficiala vivo. Malkiel la gaela, la skota fakte ne estis lingvo de instruado en lernejoj kaj universitatoj, kaj ĝi apenaŭ rolis en la administra vivo.\n\nLa skotgaela (kelta idiomo, same kiel la malsimila kimra kaj la irlanda, de kiu ĝi estas derivaĵo) estas la plej antikva lingvo de Skotlando, post la malapero de la iom mistera pikta lingvo de praloĝantoj. La ĉie abundaj gaelaj loknomoj kaj personaj nomoj indikas, ke iam la gaela estis parolata en la tuta lando, krom en la Nordaj (iam skandinavaj) Insuloj, kaj en malgranda regiono apud la landlimo kun Anglio. Kontraste la skota, kiu estiĝis longe post la gaela, estas ĝermana lingvo, simila al la nord-anglia dialekto de la angla sed malsimila al ĝi laŭ prononco kaj gramatiko, kaj kun la aldono de leksikaj elementoj el la gaela, la franca, la flandra kaj la skandinavaj lingvoj.\n\nDum jaroj oni ne povis decidi, ĉu la skota estas dialekto de la angla aŭ aparta idiomo. Hodiaŭ ĝi estas akceptata kiel aparta lingvo, sed tio prezentas problemojn, kiuj malhelpas ĝian oficialigon pro la multeco de lokaj dialektoj de la skota. Diversaj dialektoj troviĝas ankaŭ en la gaela, sed, ĉar ĝi estas nun lingvo de instruado, uzata en radio, televido kaj literaturo, ĝi estas pli-malpli facile komprenebla por ĉiu gaelparolanto. La skota, male, suferas pro tio, ke ne ekzistas ĝenerale akceptitaj normoj aŭ ortografio. La Asocio por la Skota Lingvo ja provizas skotajn vortarojn, lernolibrojn, gramatikon kaj aliajn eldonaĵojn en la lingvo, sed kun limigita sukceso.\n\nGermana filologo iam priskribis la skotan kiel Halbsprache (duonan lingvon). Tiu opinio, kvankam ŝajne ofenda, ne estas tute malĝusta, ĉar hodiaŭ malmultaj skotoj parolas ian „puran skotan”, sen almikso de anglaj vortoj kaj esprimoj. Multaj skotoj supozas, ke ili parolas la skotan, dum ili fakte parolas la anglan, sed kun skota akĉento. Kiel jam menciite, la skota konsistas el pluraj lokaj dialektoj, el kiuj la plej konata inter skotoj kaj skotdevenaj homoj estas tiu de la sud-okcidenta distrikto Ayrshire (gaele: Inbhir-àir), la hejmo de Robert Burns, rigardata kiel la nacia poeto de Skotlando. Burns verkis siajn poemojn en la skota, ofte kun miksado de anglalingvaj versoj.\n\nAlia grava skota dialekto estas Doric (iom ŝerce tiel nomata laŭ la samnoma antikva greka dialekto), parolata en granda areo ĉirkaŭ la urbo Aberdeen (gaele: Obar-dheathain). Kvankam la plimulto de la aktuala juna generacio ne plu komprenas multajn vortojn en la dialekto uzata de Burns, Doric ja estas viva dialekto, riĉa je vortoj, folkloro, kantoj kaj tradicio, el kio multo malaperis – krom inter tre maljunaj homoj – en Ayrshire kaj en pluraj aliaj skotaj dialektoj.\n\nOfta kaj malprava aserto aŭdata en la ĉirkaŭaĵo de Aberdeen estas, ke „la gaelan lingvon neniu parolis ĉi tie”. Tiu aserto pruviĝis erara pro la sesvoluma etnografia kolekto Carmina Gadelica , kiu konfirmas, ke la gaela ja estis la lingvo de la tuta areo de Aberdeen longe antaŭ Doric . La aŭtoro de ĉi tiu artikolo iam loĝis en Kincardine, apud Aberdeen, kies nomo estas fakte gaela (laŭ ĝusta gaela ortografio: Cinn Chardainn). La preciza loko nomiĝis Marywell („puto de Maria” en la skota kaj la angla), kvankam en la verko Carmina Gadelica ĝi nomiĝas laŭ la originala gaela nomo Tobar Mhoire, kiu la samon signifas. Plie, nur 50 kilometrojn norde de la urbo Aberdeen troviĝas la monaĥejo Deer (gaele: Deire), kie estis verkita en la 9a jarcento p.K. la plej antikva manuskripto, kiu inkluzivas tekston en la skotgaela. Tio konfirmas, ke la tiama lingvo de la loĝantoj de tiu distrikto en orienta Skotlando estis ne Doric , sed ja la gaela. En la tuta regiono de Aberdeen egale abundas kaj gaelaj kaj skotaj loknomoj. Ŝajnas, tamen, ke la gaelaj nomoj estas la plej antikvaj kaj originaj. La relative malmultaj loknomoj en la angla estas evidente modernaj.\n\nKvankam la gaela estas instruata en lernejoj kaj en la universitato de Aberdeen, la idiomo de la hodiaŭa loĝantaro, en kelkaj el la urbaj kvartaloj kaj en la kamparo ĉirkaŭ la urbo, estas Doric . Sed antaŭ nelonge aperis novaĵo, laŭ kiu ekde nun la skota lingvo (precize la dialekto Doric ) estos instruata ankaŭ al lernejanoj kaj universitataj studentoj. Nova kurso en la universitato ebligos akiri diplomon pri la skota, precipe por produkti instruistojn pri tiu lingvo, kiuj nuntempe mankas. Tio estas la unua fojo, kiam la skota ricevas universitatan agnoskon kompareblan kun tiu de la gaela, kaj tio espereble kontentigos ĝiajn parolantojn, kiuj ofte plendas, ke statusan prioritaton la aŭtoritatuloj donas al la gaela. Iu ajn, kiu interesiĝas pri la nova iniciato pri la skota, povas trovi rilatajn informojn, en la lingvoj skota kaj angla, ĉe la retpaĝo kun titolo „ Scots Language Path ” (Skotlingva pado).\n\nLa parolantoj de la skota estas multe pli multnombraj ol la aktualaj parolantoj de la gaela. La skota estas rigardata kiel lingvo de la malaltejaj regionoj, dum la gaela nomiĝas lingvo de Altejo, tio estas de la montaro kaj de la okcidentaj insuloj. Altejo, nomita Gàidhealtachd („gaelejo”), estas la plej vasta, sed samtempe la plej maldense loĝata regiono de Skotlando. Fakte tiu regiono estas unu el la plej senhomaj kaj izolitaj lokoj en nord-okcidenta Eŭropo. Ĉu tiu situacio ŝanĝiĝos en la estonteco, estas pridubinde.\n\nEn la tuta mondo etnaj kaj minoritataj lingvoj iom post iom malaperas pro la premo de fortaj lingvoj, kaj precipe pro la nerezisteblaj ekonomiaj, sociaj kaj kulturaj influoj de la angla kaj de Usono. Malgraŭ asertoj faritaj de la instancoj de Eŭropa Unio kaj de internaciaj etnoprotektaj asocioj, nesufiĉe oni agis, por ke endanĝerigitaj lingvoj kaj kulturoj ne mortu, tiel malriĉigante la intelektan trezoron de la mondo.\n\nGarbhan MacAoidh estas plurlingva tradukisto kaj verkisto, kiu kontribuas al MONATO ekde 1988.", "author": "Garbhan MACAOIDH", "categories": ["Aktuale", "KELTA LINGVARO", "Lingvo"], "audio_links": null}
{"url": "https://www.monato.be/2021/012824.php?p", "title": "Tokio: miksaĵo el tradicio kaj moderneco", "published": "2021-05-01 00:00:00", "content_text": "La kronvirusa pandemio furiozas tutmonde. Industrioj malprosperas, el kiuj turismo probable plej multe suferas. En Japanio ekde aprilo 2020 la nombro de eksterlandaj vizitantoj malpliiĝis je 99,9 %. Antaŭe la nombro de turistoj en la lando rapide kreskis. La japana registaro antaŭvidis, ke la nombro de eksterlandaj gastoj superos 40 milionojn dum la jaro 2020. Tiu celo evidentiĝis nerealigebla. Multaj fakuloj opinias, ke necesos almenaŭ tri jaroj, por ke la turisma industrio atingu la nivelon de la antaŭkovima tempo.\n\nNi faru vojaĝon al la kultura centro de Tokio, kiun vi povos viziti post la pandemio. Preskaŭ ĉiuj eksterlandaj turistoj komencas sian vojaĝon per kuglotrajno Ŝinkansen de Tokio al Kioto kaj Osaka, aŭ inverse. Tokio, la ĉefurbo de Japanio, estas centro de politiko, komerco kaj kulturo, miksaĵo el tradicio kaj moderneco, bonordo kaj kaoso. Aktuale la loĝantaro de la gubernio Tokio nombras 13 951 000. Komence de la 19a jarcento la loĝantaro de Edo (antaŭa nomo de Tokio) estis pli ol miliono.\n\nEkirpunkto de nia vojaĝo estas la stacidomo de Tokio, kies trietaĝa brika konstruaĵo estis kreita en 1914. Nun ĝi estas ŝtata historia trezoro. En la stacidomo estas butikoj, restoracioj, trinkejoj, hotelo kaj eĉ artgalerio. La stacidomo kunligas 12 fervojliniojn, inkluzive de du kun kuglotrajnoj Ŝinkansen , kaj subteran fervojon. Ĉiutage alvenas kaj foriras proksimume 3000 trajnoj kaj 460 000 pasaĝeroj.\n\nSe oni eliras el la stacidomo orienten kaj piediras dekkelkajn minutojn, oni atingas la plej luksan komercan kvartalon Ginza, kie eblas promenadi kaj aĉetadi. Se oni eliras okcidenten direkte al la palaco, tie estas granda strato, pasanta de nordo al sudo. Ambaŭflanke de ĝi staras multaj imponaj konstruaĵoj de grandaj industriaj grupoj, kiel Mitsubishi kaj Hitachi – la koro de japanaj industrio kaj komerco.\n\nNi iru okcidenten. Post 15 minutoj piede ni atingas la malnovan kastelon Edo. Ĝi estis la sidejo de ŝogunoj Tokugawa de 1603 ĝis 1868. Poste la imperiestroj transloĝiĝis al Kioto kaj tie regis. La palaco, kiu ampleksas 2 300 000 m 2 , okupas la centron de Tokio. Sur la areo, krom privata loĝejo de la imperiestro, estas arbaro, kampo kaj rizejo. Sur ĉi-lasta la imperiestro prikligis rizon. Estas konstruaĵo, en kiu la imperiestra edzino kultivigis silkraŭpojn. Kvankam la tereno estas ĉirkaŭita de duoblaj fosaĵoj kaj disigita de komercaj kaj industriaj kvartaloj, sur ĝi abundas faŭno (ĉ. 3600 specioj) kaj flaŭro (1366 specioj).\n\nProksimume duono de la palaca areo estas malfermita al la publiko. Bedaŭrinde grandaj partoj de la kastelo estas perditaj, tamen oni povas vidi kelkajn restaĵojn: pordegojn, gvatoturojn kaj gardejon. Kvankam malgrandaj kaj izolitaj, la gvatoturoj kun blankaj muroj sur la ŝtonbaraĵoj kaj fosaĵoj estas simplaj, sed fajne belaj. En 1992 oni konstruis novan muzeon, en kiu oni povas rigardi pentraĵojn, kaligrafiaĵojn kaj aliajn artaĵojn, kiujn la imperiestra familio heredis kaj konservis.\n\nKilometron norde de la palaco situas Kanda, kvartalo de studentoj kaj librovendejoj. Tie troviĝas ĉ. 130 librobrokantejoj kaj 30 vendejoj de novaj libroj. En la 1880aj jaroj en Kanda oni fondis kelkajn akademiojn kaj kolegiojn, apud kiuj oni malfermis librovendejojn. Plejparto de la kvartalo ne suferis la grandan aeratakon en marto 1945, sekve de kiu pereis pli ol 100 000 tokianoj. Post la dua mondmilito prosperis la librobrokantejoj. Multaj el ili havas fakojn: literaturo, filozofio, teatro, arto, sociaj sciencoj, naturaj sciencoj, orientaj klasikaĵoj, okcidentaj literaturoj ktp. Estas ankaŭ librovendejeto, en kiu speciale aĉeteblas libroj pri katoj.\n\nEstas vera plezuro por libroŝatantoj kaj legantoj aĉetadi librojn en Kanda. Tamen lastatempe, ĉar oni ne emas legi precipe paperajn librojn, suferas eldonejoj kaj librovendejoj. Krome hodiaŭ multaj homoj ne plu vizitas librejojn, sed rete mendas librojn. Sekve de tio oni fermis multajn librovendejojn tutlande. Dum la kronvirusa pandemio la tokia registaro, deklarante krizan staton, petis (ne devige) brokantistojn portempe fermi siajn librovendejojn (tio ne koncernis la vendejojn de novaj libroj kaj gazetoj). La fermo estis nova bato por la brokantistoj en Kanda.\n\nLa kvartalo lastatempe famiĝis pro kareaĵ-restoracioj. Onidire nun estas pli ol 400 manĝejoj de kareaĵo. Origine kareo devenas de Barato, sed delonge ĝi estas nacia kuiraĵo de japanoj, precipe populara inter gejunuloj. Kanda verŝajne povus fariĝi kvartalo de kareaĵo anstataŭ de malnovaj libroj.\n\nJe 2,5 km nord-oriente de la kvartalo Kanda troviĝas la parko Ueno. Oni povas nomi ĝin lulilo de moderna kulturo en Tokio. En la Edo-epoko tie estis granda budhista templo Kan'ei-ĵi. Dum la enlanda milito inter nova registaro kaj ŝoguno en 1868 Ueno fariĝis batalejo.\n\nPost la milito la registaro igis ĝin publika parko, en kiu oni sinsekve konstruis nacian muzeon, zoologian ĝardenon, koncertejon, sciencan muzeon kaj muzeon de okcidenta arto, kaj metropolan muzeon. Tie troviĝas malnovaj jaŝiroj de budhismo kaj ŝintoismo. Sur la pordo de Kan'ei-ĵi ankoraŭ estas kuglospuroj de la milito en 1868. En la parko troviĝas multaj sakuro-arboj, kiuj bele floras kaj allogas multajn homojn. Tie la plejmulto de promenantaj gejunuloj en kimono ne estas japanoj, sed eksterlandanoj.\n\nNepre vizitinda estas konstanta ekspozicio de la nacia muzeo, en kiu oni povas sekvi la historian evoluon de japana arto kaj ĝui artaĵojn. La japana popolo, malgraŭ granda influo de Ĉinio, disvolvis sian propran kaj unikan estetikan senton en diversaj kampoj. Ekzemple, japanoj ellaboris belajn glavojn, kaskojn kaj kirasojn el krudaj armiloj. Oni ŝanĝis banalan, ĉiutagan tetrinkadon en estetikan ceremonion. Petolskribaĵoj transformiĝis en bildrulaĵojn kaj evoluis al modernaj animeoj. Simpla kunmeto de floroj aliiĝis en arton de floraranĝado. Japanaj pentristoj en la Edo-epoko eĉ kreis erotikan bildon de seksumado kiel ĝenron de ukijoj (plurkoloraj desegnaĵoj).\n\nIsikawa Takasi estas pensiulo, naskita en 1942, kiu laboris por sveda kaj japana kompanioj ĉefe en la fakoj justico kaj revizorado.", "author": "ISIKAWA Takasi", "categories": ["Aktuale", "JAPANIO", "Turismo"], "audio_links": null}
{"url": "https://www.monato.be/2021/012831.php?p", "title": "Hejmeniri per lifto", "published": "2021-05-01 00:00:00", "content_text": "„Finfine mi povas reveni hejmen per lifto”, diris 70-jara virino kun ĝojoplena mieno, loĝanta en apartamento en la kvina etaĝo.\n\nEn decembro 2020 solenaĵo pri instalado de liftoj okazis en la kvartalo Zhongshan de la urbo Jiaxing (provinco Zhejiang). Partoprenis ne nur reprezentantoj de la kvartalanaro, sed ankaŭ rilataj estroj de la loka registaro, kaj kompreneble ankaŭ respondeculo de la liftokompanio.\n\nNuntempe en ĉinaj urboj facile videblas multaj altaj loĝdomoj, ĉar antaŭ ĉirkaŭ 15 jaroj Ĉinio konstruis multajn domojn por plibonigi la vivkondiĉojn de urbanoj. Plej multaj loĝdomoj estas 6-etaĝaj, kaj ne instaliĝis liftoj en ili. Nun tiuj domoj apartenas al la tiel nomataj malnovaj kvartaloj, kaj en ili loĝas multaj maljunuloj, kiuj havas problemon por atingi sian hejmon situantan super kelkdek ŝtupoj.\n\nPri tiu problemo la ĉina registaro konscias, kaj ĝi ellaboris politikon favoran ĝuste al tiaj homoj. Estas tiel, ke la lokaj registaroj povas disponigi propran monon por instalado de liftoj en la malnovaj kvartaloj, kaj en 2019 la registaro de la urbo Jiaxing faris projekton por instalado.\n\nLa ĉefa detalo estas, ke la bezonata monsumo estas dividita: duonon disponigas la loka registaro kaj la alian duonon la uzantoj de la liftoj. Tiu projekto estas facile akceptebla de la loĝantoj, kaj ankaŭ realigebla.\n\nXu Jinming estas emerita policisto, diplomito en armea universitato. Li laboris kiel tradukisto ĉe El Popola Ĉinio .", "author": "XU Jinming", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2021/012838.php?p", "title": "Nova gardisto", "published": "2021-05-01 00:00:00", "content_text": "Ĉu surstrata patrolanto, kiu pezas 180 kg, taŭgas por tia laboro? Verŝajne ne. Sed ĝuste tiaj gardistoj baldaŭ aperos por labori en transporta sekcio kaj en parkejoj de la grandega internacia flughaveno en Hjustono. Temas pri roboto K5 de la kompanio Knightscope . Tio estas speciala maŝino, kiu funkcias laŭ senhalta reĝimo de 24 horoj en ĉiu tago de la semajno kaj kapablas reŝargi sin sen homa helpo. La roboto celas prizorgi kaj gardi grandajn areojn ne nur en flughavenoj, sed ankaŭ en hospitaloj, stadionoj, benzinstacioj, loĝistikaj instalaĵoj, grandaj ĉiovendejoj ktp.\n\nLa plej granda hjustona flughaveno decidis testi la roboton, ĉar tia kroma gardisto povas ne nur zorgi pri aŭtoj en la grandega parkejo, sed ankaŭ helpi al pasaĝeroj. Per speciala butono eblas ĉiam tuj kontakti gvidantan administrantan grupon kaj rapide solvi problemojn, se tiuj aperas ĉe pasaĝeroj.\n\nLoĝantoj de Hjustono jam renkontas tiun K5-amikon ne nur en la internacia flughaveno, sed ankaŭ en la urbocentro. Ĝi sukcese patrolas sur granda placo kun kelkaj vendejoj. Interese estas, ke se iu preterpasanto hazarde tuŝas la roboton, ĝi tuj pardonpetas kaj zumante ŝanĝas la patrolvojon.\n\nAlexander Mikishev estas lektoro, instruas kaj esploras en Hjustono, Teksaso. Esperanton li eklernis en 1979.", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012844.php?p", "title": "Kaptado de sukceno", "published": "2021-05-01 00:00:00", "content_text": "La regiono de Balta Maro estas hejmo de la plej granda konata kuŝejo de sukceno, nomata balta sukceno aŭ „sukcenito” .\n\nEkde pratempo litovoj sian landon nomas sukcena lando. Sukceno forte ligiĝis al la vivo, popola poezio kaj arto de la litova popolo. Gutoj de pina rezino, kiuj falis surteren antaŭ 60 milionoj da jaroj, ankoraŭ hodiaŭ radias la tutan spektron de sunaj koloroj. Ĉar ĝi havas biologian devenon, ĝi ne apartenas al la veraj – multekostaj – juvelŝtonoj, sed al ornamjuveloj.\n\nKiel oni trovas sukcenon? Fojfoje etaj pecoj kuŝas sub sekaj marherboj, kiujn marondoj ĵetis sur la bordon. Sed jam de multaj jaroj ekzistas la tradicio inter apudmaraj loĝantoj kapti sukcenon rekte el la maraj ondoj.\n\nLa sperta sukcenkaptisto Igoris Osnač diras, ke ne estas taŭga aŭ maltaŭga tempo por kapti sukcenon. Ĝi povas esti kaptata dum la tuta jaro, kvankam eble la malplej favora periodo estas ekde la fino de januaro kaj dum tuta februaro, ĉar tiam regas la orienta vento, preskaŭ ne ekzistas ondoj kaj la marbordo kuŝas sub glacio. Trankvila vetero ne promesas ion ajn bonan por sukcenkaptistoj.\n\n„Sukcenkaptistoj malpacience atendas ŝtormojn, kaj ju pli forta estas la ŝtormo, des pli bone. Uraganoj trafantaj la baltan marbordon estas la plej bona perspektivo por homoj engaĝiĝintaj en sukcenkaptado. Furiozaj uraganoj aktivigas la marfundon, kaj sukcenaj buloj ruliĝas sur la marfundo alproksimiĝante al la bordoj. Kiam ŝtormo malfortiĝas kaj ondoj malgrandiĝas, fluoj portas sukcenon borden kaj ni kaptas ĝin”, klarigis la sperta sukcenkaptisto.\n\nŜtormaj tagoj dum la jaro ne multas en Litovio. Tia periodo okazas nur du- aŭ trifoje. Tian veteron kutime alportas okcidentaj, sud-okcidentaj, foje nord-okcidentaj ventoj.\n\nLa litova marbordo etendiĝas ĉirkaŭ 90 kilometrojn. Sukcenkaptistoj jam bone scias kiu loko promesas pli bonajn rezultojn, kiuj dependas de la direkto kaj forto de la vento, akvofluoj, ondodirekto kaj eĉ de la maniero, kiel finiĝas la ŝtormo.\n\nIgoris rakontas, ke hodiaŭ neniu malpermesas kolekti sukcenon: „Vi povas kapti tiom, kiom vi volas, sed vi ne rajtas fosi”. Tamen ne ĉiam estis tiel. Ekzemple, en la 13a jarcento sukcena minado estis monopoligata de la kruckavaliroj. La lokanoj – kiuj kolektis sukcenon kaj komercis per ĝi de multaj jarcentoj – perdis la rajton, kaj la tuta sukceno devis esti transdonita al la registaro. Ankaŭ promeni sur la marbordo estis malpermesate: kaptita preterpasanto, eĉ sen sukceno, estis punata. Poste, en Pruslando – ĝis la komenco de la 19a jarcento – funkciis speciale starigita Sukcena Kortumo, kiu severe punis alproprigon de sukceno.\n\nSukceno estis la unua kaj plej grava varo de la balta marborda loĝantaro. La ŝtonon avidis reĝoj, faraonoj, romiaj gladiatoroj kaj la plej belaj virinoj. En la 15a jarcento por kruda materialo de sukceno oni pagis salon.\n\nEstis tempo, kiam apudmaraj loĝantoj kolektis sukcenon sur la balta marbordo. Iuj vendis ĝin, aliaj faris ornamaĵojn, aŭ uzis ĝin por aliaj celoj. Hodiaŭ la kvanto da sukcenkaptistoj signife malpliiĝis. Restas nur ĉ. dudeko da spertuloj.\n\nEn pratempoj, la loĝantoj de la marbordo kolektis sukcenon tiel, kiel faras la plej multaj ordinaraj feriantoj hodiaŭ: serĉante sukcenon ĵetitan marborden. Plej ofte sukcenopecoj kuŝas inter la marherboj kaj poluritaj branĉetoj, kiujn la ondoj ĵetis marborden.\n\nPli seriozaj serĉantoj sukcenon kaptas. Laŭ aspekto ili similas al fiŝkaptistoj: akvorezista mantelo, altaj kaŭĉukaj botoj kaj kaptilo en la manoj. Unue ili observas, ĉu sur la marbordo estas pecoj de sukceno kaŝitaj inter la tufoj de marherbo kaj poluritaj branĉetoj elĵetitaj de la ondoj. Kolektinte ilin, sukcenokaptistoj rapidas en la ondojn kaj atenteme observas la akvon. La alteco de la ondoj determinas, kiom for oni povas enprofundiĝi en la akvon, por ke oni nek frostiĝu nek falu. Mergante kaptilon en malhelan ondomakulon, viroj tuj rapidas al la marbordo kaj inter la kaptaĵoj serĉas pecojn de sukcenoj.\n\nKiu kaptaĵo donas sukceson? Igoris Osnač asertas, ke sendepende de la rezultoj ĉiuj tagoj estas sukcesaj, ĉar oni pasigas tempon en la naturo, kaj la agado estas vere pasia, kvazaŭ ia sporto. Nuntempe, sukcenkaptistoj ĉe la balta marbordo povas havigi al si kelkcent gramojn da malgrandaj pecoj de sukceno, kaj post fortegaj ŝtormoj tiu kvanto grave pliiĝas.\n\nIgoris rimarkigas, ke ne ĉiuj sukcenaviduloj kaptas la ŝtonojn nur pro la plezuro ĝui la naturon, sed ankaŭ por havi enspezojn. Bedaŭrinde, hodiaŭ ne temas pri grandaj sumoj. La prezo de sukcena krudaĵo neniam estas konstanta. Ju pli granda estas sukcenopeco, des pli alta estas ĝia prezo, kiu dependas ne nur de ĝia grandeco, sed ankaŭ de ĝia koloro kaj strukturo. La prezon altigas kromaĵoj (ekz. diversaj insektoj) enfermitaj ene de la sukceno.\n\nLa koloro de balta sukceno varias de flavo ĝis nigro. Fojfoje estas eĉ pluraj koloroj kaj diversaj nuancoj. Ju pli da koloroj, des pli interesaj estas la ŝtonoj, kaj des pli valoras la sukceno. Igoris rimarkigas, ke italoj multe ŝatas helan diafanan sukcenon, dum azianoj preferas flavan.\n\n„Jam kiel infano mi interesiĝis pri serĉado de sukceno. Unue mi serĉadis surborde, ĉiam observante, kiel adoltoj en marondoj kaptas ĝin per kaptiloj. Ankaŭ mi ekdeziris provi la samon. Kiam mi grandiĝis, mi aĉetis firman kaptilon kaj la necesajn vestaĵojn. Neniu instruis min pri tiu metio. Tial mi penis kopii adoltajn agojn kaj eksperimenti. Sukcenkaptado estas ia konkurenca agado, kaj neniu volas malkaŝi la sekretojn. Do mi devis lerni ĉion memstare”, rakontas Igoris.\n\nKiel infano, sur lignoplatoj li gluis bildojn de sukceno kaj el pli grandaj pecoj faris pendaĵojn kaj amuletojn. Ankaŭ hodiaŭ li ĉiam surhavas sukcenan amuleton ĉe sia kolo. Igoris konfesis, ke la plej granda peco, kiun li kaptis, pezis ĉ. 200 gramojn.\n\nHodiaŭ Igoris organizas la ekskursojn „Sekretoj de sukcenokaptado”, dum kiuj li prezentas ĉiujn subtilaĵojn de tiu agado. Li rimarkigas, ke sukceno estas valoraĵo ne nur de Litovio. Diversaĝa sukceno troveblas ankaŭ en aliaj mondregionoj, sed la sukceno de Balta Maro havas siajn unikajn ecojn.\n\nLaimius Stražnickas , akronime „last”, estas litova ĵurnalisto jam dum 35 jaroj. Li esperantistiĝis en 1974 kaj estas kunlaboranto de Monato ekde 1991.", "author": "LAST", "categories": ["Aktuale", "LITOVIO", "Moderna vivo"], "audio_links": null}
{"url": "https://www.monato.be/2021/012845.php?p", "title": "Lingvolerniga pandemio", "published": "2021-05-01 00:00:00", "content_text": "Antaŭ nelonge aperis konsilo pri konservado de la cerbosano, kiam oni maljuniĝas, kaj rekomendo por eviti la malsanon de Alzheimer: la lernado de muzikinstrumento aŭ la studado de nova lingvo. La aŭtoro preskaŭ decidis sekvi la konsilon, sed, kiam komenciĝis la pandemia krizo, la afero ŝajnis eĉ pli urĝa, kaj cetere ĝi ŝajnis tre bona metodo por pasigi la tempon kaj eviti enuon dum la kronvirusa izolado.\n\nĈar mi eble apartenas al la grupo konsiderata plej atakebla de la viruso, mi interesiĝis pri ambaŭ proponoj: tiu pri muziko kaj la alia pri lernado de nova lingvo. Muziko, bone ... sed kiu lingvo? Antaŭe mi amuzis min farante komparon inter malpli disvastiĝintaj latinidaj lingvoj: unuflanke la rumana, la kataluna, la okcitana ktp, kaj aliflanke pli „gravaj”, kiel la hispana, la portugala kaj la itala. La francan mi ekskludis, ĉar ĝi estas malplej simila (strukture kaj prononce) al la ceteraj. Mi preskaŭ inkludis Esperanton, ĉar, kvankam gramatike tre malsimila al latinidaj lingvoj, ĝia vorttrezoro ŝajnas esti je pli ol 60 % latindevena.\n\nPost iom da entuziasmo mi turnis mian atenton al la ĝermanaj lingvoj pro la fakto, ke enciklopedio pri la lingvoj de la mondo indikas, ke la ĝermanaj idiomoj estas la plej disvastiĝintaj, precipe la usonangla. Dum la tempo de la brita imperio pli influhava estis la angla de Anglio, sed ne plu. Laŭ la usonanoj ni vivas en „la jarcento de Usono”, ne plu en tiu de la Unuiĝinta Reĝlando, kiu nuntempe minacas disiĝi. Do, kiam mi enuis pri la legado de romanoj, mi decidis iom pli esplori la strukturon kaj historion de la ĝermanaj lingvoj kaj samtempe provi lerni la bazajn elementojn de du al mi nekonataj ĝermanaj lingvoj, la islanda kaj la afrikansa.\n\nEkde la apero de la pandemio mi apenaŭ forlasas la domon aŭ nian ĝardenon, krom por iri al mia kuracisto aŭ al apoteko. Mi efektive restas kvazaŭ malliberule en mia hejmo. Post la matenmanĝo mi kuras dekfoje laŭ la tuta longo de la ĝardeno. Poste mi praktikas muzikon, kvankam mi tute ne estas lerta muzikisto. Pro tio mi ĉiam ludas private en aparta ĉambro, kiam neniu familiano aŭ amiko ĉeestas por aŭskulti min. Tiel estas neniu por plendi, ke mi misludis la melodion aŭ por kritiki mian fuŝludadon.\n\nJe la 11a horo mi trinkas kafon kun mia edzino, kiu, malkiel mi, ja muzikas. Tamen pri muziko ni ne konversacias. Kelkfoje partoprenas iu amiko aŭ amikino, kiu alvenas prudente protektate per masko. Post la kafo mi laboras per komputilo, verkante artikolon aŭ skribante korespondaĵojn. Poste mi tagmanĝas kun mia edzino, kaj plue mi studas la elektitajn lingvojn – ne tro profunde, sed sufiĉe por iom konatiĝi kun ili. Mi cetere ne ambicias majstri en ili.\n\nDo mi decidis provi iom lerni kaj kompari la ĝermanan lingvon kun la plej facila gramatiko, nome la afrikansan; kaj tiun kun la plej kompleksa kaj malfacila gramatiko, la islandan. La afrikansa devenas de la nederlanda lingvo parolata de la kolonianoj el Nederlando, kiuj setlis en la Kabo-regiono de Sud-Afriko en la 17a jarcento. Ekde tiam la lingvo simpliĝis kaj adaptiĝis al la kondiĉoj en Afriko. Ĝi alprenis vortojn el diversaj afrikaj kaj eksterkontinentaj idiomoj, ekzemple baie („tre”) el la malaja, kaj gogga („insekto”) supozeble el iu bantua lingvo.\n\nMi iom pli scias pri la angla, do per tiu mi komencos. La lingvo de Anglio devenas de la anglosaksa (malnova angla), kiu estis fleksia lingvo, kiel la germana, kun abundaj deklinacioj, konjugacioj, malregulaj verboj ktp. Ĝi havis tri genrojn de substantivoj kaj tri artikolojn. Tamen, dum la jarcentoj post la invado de Anglio fare de ĝermanaj triboj la angla lingvo iom post iom draste ŝanĝiĝis. Malaperis ĉiuj el la substantivaj kazoj krom genitivo, kiu formiĝis simple per la litero s , kun apostrofo ( 's ), post substantivoj. Malaperis la genraj distingoj, vira, ina kaj neŭtra, krom pri la sekso de personoj kaj (malofte) bestoj. Difina artikolo nun limiĝas al unu, nome the .\n\nMi neniam renkontis iun ajn, kiu parolas la afrikansan, ĝis mi iam manĝis kun mia edzino en restoracio en Skotlando. Niaj ĉetablaj najbaroj estis juna paro, kiuj konversaciis en lingvo, kiun ni ne komprenis. Mia edzino, kiu estas tre scivola pri fremdaj lingvoj, gaele demandis al mi, kiun lingvon ili parolas. Mi respondis, ke ĝi sonas kiel iu dialekto de la nederlanda. Al la sama demando, kiun ŝi faris angle al la paro, la viro respondis, ke temas pri la afrikansa. Li aldonis, ke lia edzino estas sud-afrikanino, kaj ke li estas skota.\n\nPost tiu renkontiĝo mi komencis interesiĝi pri la afrikansa. Dum la tre mallonga enkonduko al la nederlanda, kiun mi ricevis, mi lernis, ke tiu lingvo uzas du artikolojn, nome de kaj het , kaj ke la gramatiko hodiaŭ estas iomete pli simpla ol tiu de la germana. La afrikansa, tamen, eĉ pli simpligis la gramatikon. Kiel la angla, ĝi uzas nur unu difinan artikolon, nome die . Simile malaperis la genroj kaj la fleksioj, krom la aldono de la finaĵo -e post kelkaj adjektivoj kaj la ekzisto de genitivo, kiu esprimiĝas per la adverbo se .\n\nEn pluraloj de substantivoj kaj adjektivoj la interna litero d malaperis, samkiel la fina -t en vorto kiel pos , origine post („poŝto”); kaj literkombinaĵo kiel sch iĝis sk , dum ch iĝis ĉiam g . Jen kelkaj ekzemploj de afrikansaj vortoj: reg (nederlande recht ), lug (nederlande lucht ), wa (nederlande wagen ). Do, kvankam la afrikansa retenis kelkajn restaĵojn de la nederlanda, ĝia strukturo iĝis eĉ pli simpla ol tiu de la angla, kio igas ĝin verŝajne la plej simpla el ĉiuj ĝermanaj idiomoj.\n\nPri la islanda mi sciis preskaŭ nulon, ĝis ni pasigis iom da tempo en Rejkjaviko. Post tiam mi iom legis pri la lingvo, sed malmulton lernis. Tamen mi provu priskribi la malmulton, kiun mi komprenis. Ni komparu la afrikansan kun la islanda, kiu al mi ŝajnas la plej malfacila ne nur inter la ĝermanaj lingvoj, sed eble kompare kun preskaŭ ĉiuj hindeŭropaj. Mi trovas ĝin eĉ pli kompleksa ol la klasikaj pragreka kaj latina. La substantivoj estas dividitaj en plurajn kategoriojn, kaj ĉiuj havas malsamajn regulojn pri deklinacio. Plie, la formo de preskaŭ ĉiu islanda vorto, ĉu substantivoj, verboj, numeraloj, artikolo ktp, ŝanĝiĝas laŭ ĝia funkcio en la frazo. La vokaloj konstante „mutacias”: a kaj o al e ; u al y ; au al ey ktp. La formo de pluralaj vortoj tute ŝanĝiĝas, ekzemple glas iĝas gler ; dagur iĝas degi ; taka iĝas tekinn . Do multaj vortoj fariĝas (almenaŭ por lernantoj) ne plu rekoneblaj. La vortoj uzataj en frazoj ofte tute ne similas kapvortojn en la vortaro.\n\nMalgraŭ sia malfacileco la islanda estas fascina lingvo, precipe por persono kiel mi, kiu hejme parolas la gaelan. Kiam, antaŭ mil jaroj, norvegoj setlis en Islando, ili parolis esence la saman lingvon, kiun iliaj posteuloj hodiaŭ parolas. Je la komenco de la setlado tiuj vojaĝantaj vikingoj kaptis sklavojn el Irlando kaj Skotlando kaj kunportis ilin al Islando. La plimulto estis gaelparolantaj virinoj. Onidire, la islandanoj estas proksimume je 70 % de norvega deveno kaj ĉirkaŭ 30 % de gaela origino. Kvankam estis neniu simileco inter la gaela lingvo, kiu apartenas al la kelta lingva familio, kaj la islanda, kiu anas en la nord-ĝermana familio, pluraj personaj nomoj menciitaj en la islandaj sagaoj, kaj ankoraŭ uzataj hodiaŭ, estas gaelaj, dum en la vortaro de la gaela lingvo (specife en la skotgaela) troveblas diversaj vortoj el la lingvo iam parolata de vikingoj (do, efektive, islandaj esprimoj). Precipe ili konsistas el vortoj, kiuj rilatas al maro, ŝipoj, apudmara geografio ktp, sed ne estas nur tiaj. Plie, la prononco de la gaela de Skotlando inkludas sonon, kiu ekzistas en preskaŭ neniu alia lingvo krom la islanda kaj la skotgaela, nome la tiel nomatan antaŭaspiritan konsonanton, kiu sonas kiel „hp” aŭ „ht”. Ĝi konsistas el aŭdebla spiro antaŭ la konsonanto.\n\nDum la pandemio mia edzino serĉis en nia malnova kolekto de libroj kaj diskoj, kaj ŝi trovis skatolon kun serio da epizodoj de teledramo dissendita en 1976, kun la titolo „Postvivuloj”. Temas pri eta grupo de homoj, kiu postvivas pandemion, kiu mortigas la plimulton de la homaro. Eble ŝajnas iom masoĥisme, ke ni amuziĝas, spektante filmon pri katastrofa pandemio dum vera monda pandemio, sed ni ja ĝuas la rakonton. Tiel ni (ĝis nun) pasigas la tempon dum la pandemio!\n\nGarbhan MacAoidh estas plurlingva tradukisto kaj verkisto, kiu kontribuas al MONATO ekde 1988.", "author": "Garbhan MACAOIDH", "categories": ["Aktuale", "El mia fotelo"], "audio_links": null}
{"url": "https://www.monato.be/2021/012849.php?p", "title": "Kiel Fukuŝimo ŝanĝis nian vivon en Tokio", "published": "2021-05-01 00:00:00", "content_text": "Pasis dek jaroj post la granda tertremo okazinta la 11an de marto 2011 en orienta Japanio, kiu okazigis ankaŭ la akcidenton en la nuklea centralo Fukuŝimo Unu en la samnoma gubernio. La damaĝoj en la regiono restas ĝis nun, kaj la problemoj pri tio, kien meti la radioaktivan rubaĵon kaj kion fari pri la poluita akvo, ankoraŭ ne estas solvitaj. Precipe pri tiuj aferoj Hori Jasuo multe raportis esperantlingve, i. a. en la serio „Raportoj el Japanio”. Do, ĉi-artikole mi volas prezenti, kiel ŝanĝiĝis nia vivo en Tokio post la akcidento.\n\nNelonge post la tertremo la elektra kurento ne plu atingis nian hejmon. Nia familio tre haste devis formanĝi la tutan glaciaĵon konservatan en la frostujo, antaŭ ol ĝi degelus. Miaj infanoj, tiam infanĝardenanoj, ankoraŭ havas bonan memoron pri tiu tago, kiam oni povis manĝi tiom multan glaciaĵon en unu tago. Tiam ni nenion sciis pri la okazintaĵoj en Fukuŝimo. La realo evidentiĝis nur kelkajn tagojn poste.\n\nLa informo pri la akcidento kaŭzis en mi duoblan ŝokon. Unue, ke la homoj en Fukuŝimo kaj la ĉirkaŭaĵo devis forlasi sian hejmon pro la radioaktiva poluado. Due, ke la tieaj centraloj apartenas al Tokia Elektro-Kompanio ( TEPCO ), kaj ke ili produktis energion ne por fukuŝimanoj sed por ni en Tokio. Antaŭ la tertremo, kvarono de la elektro konsumata en Tokio venis de Fukuŝimo. Pri tio mi, kiel multaj aliaj tokianoj, tute ne konsciis. Oni ĉiam parolas pri fukuŝima katastrofo, sed fakte ĝi rilatas al Tokio.\n\nKial oni konstruis la nuklean centralon en Fukuŝimo, pli ol ducent kilometrojn for de Tokio? Ĉar tie loĝas notinde malpli da homoj ol en Tokio, kaj okaze de katastrofo la damaĝo estos malpli granda. Post la konstruado, la registaro kaj la estroj de la elektrokompanio diris al fukuŝimanoj, ke tiaj centraloj estas tute sekuraj. Post la akcidento ili diris, ke neniam ili pensis, ke tia gravega akcidento povus okazi. Sed se ili neniam pensis pri tio, ili povus esti konstruintaj la centralon en Tokio. Konstrui ĝin en Fukuŝimo jam signifis, ke ili konsciis pri la eblo de katastrofo.\n\nEksciinte la maljustecon, ke oni intence endanĝerigis la sanon kaj vivon de alilokaj homoj por doni komfortan vivon al tokianoj, mi pripensis kion ni – loĝantaj en Tokio – povas fari por atingi „elektroenergian justecon”. Kaj mi kun mia edzino decidis ŝpari kaj mem produkti elektron, por ne plu dependi de aliaj regionoj.\n\nNi ne plu uzas elektraĵojn, kiuj estas ne-nepraj; eĉ ne tiujn, kiuj uzas baterion. Ekzemple, mi rimarkis, ke en necesejo oni same agrable varme sidas sur tuka kovrilo sen elektra necesuja varmigilo (japana inventaĵo trovebla en preskaŭ ĉiuj modernaj japanaj hejmoj kaj oficejoj), ke eblas razi sin per neelektra razilo, ke haroj nature sekiĝas kun la helpo de bantuko, ke en retmesaĝa epoko fakson oni jam ne bezonas, ke abundas informoj kaj amuzaĵoj en la reto (kio malnecesigas televidilon) ktp. Restantaj elektraj aparatoj uzataj en la hejmo estas lumiloj, fridujo, komputilo, poŝtelefono, gladilo kaj radioaparato. La mikroondilo kaj printilo nelonge post la akcidento difektiĝis kaj ni ne aĉetis novajn. Kiam la somera varmo iĝas neeltenebla, ni uzas elektran ventumilon anstataŭ klimatizilon. Tio vere sufiĉas. Tion povas atesti ankaŭ pasportservaj gastoj, kiuj tranoktis ĉe ni somere.\n\nNe necesis aĉeti iun anstataŭaĵon, krom la ĉarma permane funkcianta sonorilo, kiu anstataŭas la elektran. Poŝtoficistoj kaj gastoj sonorigas ĝin okaze de vizitoj. La sola granda investo temis pri la stovo, kiu krom vintre liveri varmon al la tuta hejmo, ankaŭ multe kontribuas al agrabla etoso pro la dancanta flamo.\n\nAntaŭe mi pensis, ke ne eblas vekiĝi sen vekhorloĝo. Sed regula vivo ebligis al mi ĝustatempan vekiĝon. Eĉ ne unufoje mi malfruiĝis al laboro. Al tio helpas, ke ni ŝanĝis la vivstilon tiel, ke ni frue vekiĝas por utiligi la sunlumon kiel eble plej longe. Tute bone funkcias la „stomakhorloĝo”, kiel ni nomas en la japana lingvo la biologian kapablon „senti” la tempopason. Krome, dum la laborado kiel universitata instruisto, la vizaĝoj de la studentoj klare montras la momenton, kiam mi devas fini la lecionojn, do mi neniam havas problemon fini ĝustatempe. Helpas ankaŭ tio, ke matene mi havas pli da tempo; tiel mi ne plu devas hasti al la laborejo. Mi komencis foje eĉ piediri anstataŭ trajni laborejen.\n\nTiamaniere mi gajnis multajn interesajn spertojn. Sed la plej granda surprizo estis, ke ni tute ne suferas pro la nova vivstilo sen multaj elektraĵoj. Male, ni trovis, ke ni vivas same komforte kiel antaŭe – eĉ agrabliĝis la hejma etoso kaj persona sento – havante pli da tempo matene kaj atentante pli bone pri la korpo.\n\nKaj jen la rezulto de la ŝparado: nia elektrokonsumo reduktiĝis al ĉ. triono de la konsumo de aliaj kvarkapaj familioj en Tokio. Tio kompreneble signifas ankaŭ monŝparon.\n\nUnu jaron post la akcidento ni instalis sunpanelojn sur nia tegmento. Dumtage ni uzas nian propran elektrokurenton kaj la reston ni vendas. Kiam la suno ne brilas, ni aĉetas energion de elektra kompanio nomata Green People's Power (verda popol-elektro), kiun civitanoj kune fondis kaj al kiu ankaŭ ni aliĝis. Kontraste al la grandaj kompanioj, ĝi celas liveri elektron centprocente venantan el renovigeblaj fontoj. Ĉar laŭ ŝtata subtena sistemo por pliigi renovigeblajn energiojn ni povas pli altpreze vendi ol aĉeti, baldaŭ – laŭplane post 12 jaroj – ni povos regajni la monon, kiun ni elspezis por instali la sunpanelojn.\n\nEble vi nun demandas, ĉu la ĉi tie prezentata vivstilo de nia familio estas escepto. Eble nia familio estas iom ekstrema kazo, sed la tendenco klare montras, ke ni ne estas solaj. Post la nuklea akcidento oni iĝis pli konscia pri uzado de energio. Multloke oni trovas afiŝojn, kiuj alvokas al elektroŝparado. La averaĝa elektrouzo de japanaj familioj kreskis ĝis la jaro 2010, sed poste komenciĝis malkreskado, al kiu certe kontribuis tia konsciiĝo.\n\nAliflanke, rapide multiĝis la civitanaj iniciatoj por produkti energion. Nuntempe ekzistas pli ol mil lokaj elektrejoj kolektive fonditaj de civitanoj tra tuta Japanio. Unuarigarde ŝajnas, ke krom la rekte damaĝita regiono, la japana socio ne-multe ŝanĝiĝis post la akcidento, sed eblas diri, ke tamen io moviĝis.\n\nKimura Goro Christoph laboras kiel profesoro en la universitato Sofia en Tokio. Esperanton li eklernis en 1992.", "author": "KIMURA Goro Christoph", "categories": ["Aktuale", "OPINIO", "Ĉu senkatastrofa elektro por Tokio?"], "audio_links": null}
{"url": "https://www.monato.be/2021/012854.php?p", "title": "Venas proverbo el popola la cerbo", "published": "2021-05-01 00:00:00", "content_text": "Zamenhof havis du geniajn ideojn: – krei internacian lingvon kaj – eldoni proverbaron en ĝi. Sen lia Proverbaro , daŭre reeldonata kaj uzata en kursoj, la lingvo ne estus same riĉa, kiel ĝi estas. Laŭ Maŭro La Torre, en la vikipedia artikolo pri proverbo: „Proverboj estas fiksitaj diraĵoj, kies frazeroj kutime ne estas anstataŭigeblaj per aliaj formoj. Se oni en ili ŝanĝas vorton aŭ vorteron, la rezulta frazo ĝenerale ne estas alia proverbo. Tial proverboj parencas je aliaj kliŝaj diraĵoj, kiaj la sentencoj, la devizoj, la frapfrazoj, la aforismoj, la t.n. idiotismoj.”\n\nFakte la proverbaro de Zamenhof enhavas ne nur proverbojn en la malvasta senco, sed ankaŭ diraĵojn, ŝablonojn, kreitajn esprimojn, kiujn ĉiuj esperantistoj nuntempe uzas kaj skribe kaj parole. El tiuj mi listigas nur kelkajn ekzemplojn: „dirite, farite”, „al la afero!”, „batadi la venton”, „Cindrulino”, „ĉe la freŝa faro”, „doni la finofaran baton”, „jen kiaj ni estas”, „paroli sensencaĵon”, „pafi, maltrafi”, „streĉu la orelojn”, „vole-nevole”. Tiuj estas ne proverboj sed bele eltrovitaj dirmanieroj, viglaj kaj vivecaj, kiujn uzas ĉiuj verkistoj.\n\nTamen la ĉefa enhavo konsistas el veraj proverboj. Ili estas multaj kaj bone tradukitaj aŭ prefere rekreitaj. Tipaj stilaj trajtoj de proverboj (kiel Shirley Arora indikas en sia faka libro The Perception of Proverbiality (la kompreno pri proverbeco, Routledge, 1994)) estas: aliteracio, paraleligo, rimo, elipso. Zamenhof sukcesis rekrei en sia ĵus arte farita lingvo ĉion, kion proverboj forme havas en eŭropaj lingvoj. Verdire aliteracio estas malabunde prezentata en la proverbaro de Zamenhof, ĉar ĝi abundas ĉefe en lingvoj kun akcento sur la unua silabo en la praa ĝermana poem-arto. Jen aliteracio en angla diraĵo: get your goat = laŭvorte: preni vian kapron, laŭsence: ĝeni/kolerigi vin. Sed ĝi malpli bone sidas en Esperanto, kiu havas la vortakcenton en la alia fino de la vorto. Fakte laŭ mia scio, aliteracio en Esperanto komencis ekzisti iom ĝenerale per la Kongresa Runo de Kalocsay nur en 1922. Tamen oni trovas en la Proverbaro de Zamenhof maloftajn ekzemplojn, kiel „Finofara bato”, „Faro farinton rekomendas”, „Post festo venas fasto”. Aliflanke paralelismo tamen abundas. Jen unu ekzemplo el centoj: „Se Peĉjo ne semas, Petro ne rikoltos”. Rimo estas en preskaŭ ĉiuj proverboj de Zamenhof: „Kiu tro multe deziras, nenion akiras”. Kaj ankaŭ elipsoj oftas: „Venos tempo, venos konsilo”.\n\nPro tio la iniciato de Petro Desmet' kaj la laboro de li kaj de liaj kunlaborantoj estas des pli meritaj, ĉar ili donas al ni bazan modernan version de la Proverbaro multe pli kompletan ol tiuj, kiuj nun cirkulas inter parolantoj de Esperanto. Petro kunmetis ĉiujn fontojn el la eldonitaj verkoj de la patro de Zamenhof kaj de Zamenhof mem. Li kompilis kaj restaŭris ilin, laŭ lia diro, kaj provizis la kolekton per samsignifaj proverboj en la rusa, pola, franca, germana, nederlanda, hungara kaj latina lingvoj. Do, temis pri tasko giganta, kiun Flandra Esperanto-Ligo partoprenis per tre zorga eldono. La rezulto estas laŭ mi mejloŝtona verko, kiu kronas la vortarajn kaj lingvajn laborojn de Petro dum la tuta vivo.\n\nEn ĉiuj recenzoj oni atendas, ke la recenzanto diru ion malfavoran pri la verko, ion kritikan, sed mi ne povas diri ion tian pri ĉi tiu verko, do mi provos diri ion ĝeneralan pri proverboj. Preskaŭ ĉiuj el ni konas proverbojn en la zamenhofa formo, ekzemple „Kun edzo plej malmola estas pli bone ol sola”, sed ĝenerale en la okcidentaj enurbiĝintaj socioj la uzo de proverboj ĉesis esti ĝenerala kaj ofta, kaj ili memorigas pri la malnovaj tempoj de niaj kamparanaj geavoj. Cetere, ĉefe en kelkaj okcidentaj kulturoj, la valoroj esprimitaj de malnovaj, eĉ tre antikvaj proverboj, ekzemple pri virinoj, ne plu estas konsiderataj nuntempe akcepteblaj. Sciencistoj studas ilin en la kampo de folkloro, kaj sukcesaj frap-frazoj de televidaj reklamoj akiras la saman konatecon kaj uz-oftecon de la iamaj proverboj. Tamen ili restas parto de nia ĝenerala kulturo.\n\nEkzemple ĉiuj parolantoj de la itala konas la proverbon Tanto va la gatta al lardo, che ci lascia lo zampino (Tiom ofte katino iras al la lardo, ĝis ŝi lasas tie [en la muskaptilo] sian piedon). Sed nun malmultaj plu konservas dum la vintro lardopecegon en sia kelo kaj provas defendi ĝin kontraŭ musoj per muskaptilo. Temas pri spertoj de antaŭa mondo. Sed la proverbo estas parto de la itala kulturo, kaj oni ne estas plene italo, se oni ne konas ĝin. Cetere la zamenhofa ekvivalento estas „Longe ŝtelas ŝtelisto, sed fine li pendos”. Same la Proverbaro en Esperanto estas parto de nia kulturo kaj ĉi tiu libro helpos vastigi kaj konservi ĝin. Mi menciu ĉi tie la aldonitan simplan alfabetan liston de la proverboj en Esperanto, kiu estas tre utila por rapidaj serĉoj.\n\nMi diru ankoraŭ ion, ne pri la libro, sed pri nia kulturo. Mi esperas, ke foje aperos simila oklingva proverbaro, en kiu la sep aldonitaj lingvoj estos la ĉina, la taja, la vjetnama, la korea, la japana, la indonezia kaj la bengala. Miaj iamaj spertoj pri la vjetnama proverbaro de Dao Anh Kha montras, ke ankaŭ en Azio estas trezoroj en „popola la cerbo”.", "author": "Renato CORSETTI", "categories": ["Aktuale", "ELDONOJ", "Aliteracio"], "audio_links": null}
{"url": "https://www.monato.be/2021/012857.php?p", "title": "Viŝegrada Grupo jubileas", "published": "2021-05-01 00:00:00", "content_text": "Antaŭ 30 jaroj, en la historia hungara urbo Viŝegrado (hungare: Visegrád ) estis solene fondita tiel nomata Viŝegrada Grupo kun la celo fortigi la reciprokan politikan kaj ekonomian kunlaboradon inter la landoj de la mez-eŭropa regiono. Tiutempe oni ne atribuis al tiu evento grandan signifon, sed ĝia 30-jariĝo igas pripensi, kiaj estas ĝiaj favoraj kaj malfavoraj flankoj kaj kia estas ĝia estonteco.\n\nViŝegrada Grupo estis fondita la 15an de februaro 1991, kiam la plej altaj reprezentantoj de Ĉeĥoslovakio (Václav Havel), Hungario (József Antall) kaj Pollando (Lech Wałęsa) renkontiĝis en Viŝegrado 1 por renovigi kunlaboron inter la tri landoj kaj kvar nacioj. Ili subskribis deklaron pri reciproka kunlaboro kaj kreis tiel nomatan Viŝegradan Triangulon. En 1993 Ĉeĥoslovakio pace dispartiĝis en du sendependajn kaj suverenajn ŝtatojn - Ĉeĥa Respubliko kaj Slovaka Respubliko - kaj la neformala kromnomo de la Viŝegrada Grupo konforme ŝanĝiĝis al Viŝegrada Kvaropo (aŭ simple V4).\n\nV4 iom post iom fokusiĝis al la regiona dimensio de kunlaboro – pli precize, sur la kampoj, kiuj ligas ilin, ne dividas ilin.\n\nLa fakton, ke la kunlaboro de mez-eŭropaj landoj en la formo V4 transdaŭris 30 jarojn, eblas en historia kunteksto konsideri klara sukceso, kiu fortigis la stabilecon de Meza Eŭropo, eliminis la duflankajn konfliktojn kaj kverelojn ene de la grupo kaj akiris multsignifan eŭropan dimension per reciproka kunlaboro. Hodiaŭ ĉiuj membroj de V4 estas membroŝtatoj de Eŭropa Unio (EU) kaj, de 2007, parto de la ŝengena zono.\n\nLa V4-landoj notinde ofte agas individue kaj ĉiu por si mem aŭ konkurencas unu kun aliaj. Se ĉiuj V4-landoj atingas interkonsenton dum diskuto, tio estas bonega; se ili ne atingas interkonsenton, tio neniun ĝenas. Nesufiĉa emo serĉi komunan pozicion en iuj kampoj kondukas ne al solvo de problemoj, sed nur al ilia prokrasto.\n\nDo ne estas mirinde, ke ĝia individua diplomatia manovrado kaŭzis multajn komentojn, fojfoje favorajn, fojfoje malfavorajn, pri ĝia senageco aŭ eĉ senbezoneco. La manovrado de V4 rezultas de tio, ke la grupo estas nur neformale amika najbareca komunumo de landoj.\n\nDiplomatoj kaj ĵurnalistoj ŝerce diras, ke V4 estas malgranda mez-eŭropa klubo ene de pli granda eŭropa klubo. La vero estas, ke malkiel aliaj internaciaj organizaĵoj aŭ regionaj grupoj, krom Internacia Viŝegrada Fonduso 2 (IVF) V4 ne havas institucion en la formo de konstanta centra organo.\n\nTamen ĉiuj V4-landoj subtenas ĝian nunan institucian formon kaj kadron, kio estas tute komprenebla, ĉar ĝi alportas multajn avantaĝojn. Unu avantaĝo estas la fleksebleco de V4 kiel grupo, kiu permesas al ĝi laŭbezone reagi al la aktuala internacia evoluo kaj adapti la intensecon de kunlaborado al la realaj bezonoj de la partneroj. La dua estas la fleksebleco de kunlaborado, kiu donas agospacon ankaŭ por la mez-eŭropaj landoj mem, kion tamen amaskomunikiloj ofte kritikas kiel kialon de malalta diplomatia agado.\n\nLa baza misio de Internacia Viŝegrada Fonduso estas stimuli kunlaboradon inter civitanoj, neregistaraj organizaĵoj, publikaj kaj edukaj institucioj kaj neprofitocelaj organizaĵoj. IVF disvastigas demokratiajn valorojn kaj subtenas la civilan socion ne nur en la regiono de Viŝegrado, sed ankaŭ ekstere, en la landoj de Okcidenta Balkanio kaj Orienta Partnereco 3 .\n\nIVF subtenis pli ol 60 projektojn en la regiono de Okcidenta Balkanio ekde 2008 kaj donis stipendiojn al 177 studentoj, kiuj povis studi en la V4-landoj. En la regiono de Orienta Partnereco la fonduso nuntempe havas 34 aktivajn projektojn kun valoro de 1,1 milionoj da eŭroj.\n\nDum la 30 jaroj de ekzistado de V4 aperadis ankaŭ ideoj pri ĝia plivastigo. Tamen ĉi tiuj proponoj ne estis sukcesaj, kaj la ĉefministroj de V4 decidis uzadi nur la malvastan formon V4+, t.e. kunlabori nur kun la plej proksimaj amikaj landoj. V4 estis kaj estas ofte komparata kun organizaĵoj kiel Benelukso aŭ Nordia Konsilantaro. Ĉi tiuj komparoj ne estas adekvataj, ĉar tiuj organizaĵoj estas fonditaj en aliaj internaciaj kondiĉoj kaj havas precize destinitajn kaj difinitajn organizajn strukturojn kaj formojn de reciproka kunlaborado.\n\nĜenerale oni povas konstati, ke V4, kiu prezentas merkaton kun proksimume 65 milionoj da loĝantoj, funkcias laŭ nuntempe normala kaj solide establita formo de malgranda regiona kunlaborado en elektitaj kampoj. Estas neniu kialo dubi, ke ĝi, kiel regiona formo, havas signifon kaj perspektivon. Pro tio disfalo de V4, kiun iuj ĵurnalistoj kaj politikaj analizistoj aŭguras, ne estas probabla en proksima estonteco.\n\nJulius Hauser estas emerita ambasadoro de Slovakio. Li esperantistiĝis en 2010.", "author": "Julius HAUSER", "categories": ["Aktuale", "MEZA EŬROPO", "Politiko"], "audio_links": null}
{"url": "https://www.monato.be/2021/012864.php?p", "title": "Kien Japanio iros post la dua malvenko?", "published": "2021-05-01 00:00:00", "content_text": "La 30an de aprilo 2019 la japana imperiestro abdikis la tronon favore al sia filo, kaj finiĝis la 30-jara Hejsej-erao 1 . Kia erao estis Hejsej? Ne malmultaj homoj karakterizas ĝin kiel „perditaj 30 jaroj” de la japana ekonomio, aŭ „la dua malvenko” de Japanio. Kion signifas la unua kaj la dua malvenkoj?\n\nAntaŭ 80 jaroj Japanio milite defiis la mondordon, kune kun aliaj faŝismaj landoj, kaj unuafoje malvenkis en 1945. Do kio estis la kaŭzo de la unua malvenko?\n\nOrgojlo. Japanio, kiu en Azio la unua sukcesis en modernigo de la socio, venkis Ĉinion kaj Rusion kaj forprenis germanajn interesojn en Azio dum la unua mondmilito. Sekve, surbaze de sia tromemfido pri sia milita potenco, la japana popolo arogante elektis militon kontraŭ la mondo, kaj mizere fiaskis.\n\nPost la malvenko en la milito, japanoj koncentriĝis al rekonstruado de sia ekonomio, kaj ĉirkaŭ 30 jarojn poste realigis mirakle altan ekonomian kreskon. Japanio fariĝis la due plej granda ekonomia potenco post Usono. En la komenco de la 1990aj jaroj la japana industrio produktis 80 % de industriaj robotoj, 60 % de ŝipoj, 70 % de komputilaj memoriloj, 80 % de ilmaŝinoj kaj 90 % de likvakristalaj ekranoj en la mondo. Oni atribuis la ekonomian sukceson ĝis la dua duono de la 1980aj jaroj al faktoroj kiel bonkvalita laborforto, harmoniaj rilatoj inter kapitalistoj kaj laboristoj, alta teknologio kaj produktiveco, japanstila administrado, sperta kunlaboro inter industriistaro kaj burokrataro, kaj alta nivelo de monŝparado de la popolo.\n\nRezulte la popolo ĝuis la fruktojn de la ekonomia kreskado. De 1987 ĝis 2000 la laŭkapa malneta enlanda produkto (MEP) de Japanio superis tiun de Usono. Fakte en tiu epoko ŝajnis, ke ekonomia kreskado, bonfartiga politiko kaj demokratio triope harmonie kunlaboras por subteni stabilan kaj prosperan socion. De la mezo de la 1970aj jaroj ĝis ĉirkaŭ la mezo de la 1990aj jaroj pli ol 90 % de la popolo konsideris sin apartenantaj al la meza klaso.\n\nMultaj politikistoj, entreprenistoj kaj laboristoj ebriiĝis de eŭforio. La borsa kaj nemoveblaĵa merkatoj entuziasme vigliĝis, atingante senprecedence altajn prezojn, kaj evidente kreskigante ekonomian vezikon. Kun abunde gajnita mono japanaj firmaoj eksterlande ĉasaĉetis kompaniojn kaj nemoveblaĵojn. Kiam en 1989 nemoveblaĵa filio de Mitsubishi aĉetis la konstruaĵon Rockefeller en Novjorko, kaj Sony aĉetis Columbia Pictures Entertainment , usonanoj indigne diris, ke la japanoj foraĉetas la animon de Usono.\n\nTiu prospero tamen ne longe daŭris. Komence de la 1990aj jaroj okazis subita falo de prezoj en borsa kaj nemoveblaĵa merkatoj. Alivorte, la veziko eksplodis kaj kondukis la japanan ekonomion kaj popolan vivon al longa deflacia kaj stagnada stato. Oni ekparolis pri 10 jaroj perditaj, poste 20 jaroj perditaj kaj finfine 30 jaroj perditaj. Kiel montras la unua grafikaĵo, post 1995 la japana MEP stagne restis ĉirkaŭ 5 duilionoj da usonaj dolaroj, aliflanke la ĉina MEP preterpasis tiun de Japanio en 2010 kaj jam en 2014 ĝi fariĝis duoble pli granda ol la japana. En 1995 la japana MEP okupis 17,6 % de la tutmonda, sed en 2018 ĝi falis ĝis 5,7 %. En 1990 inter la G7-landoj (la sep plej gravaj industriaj landoj: Britio, Francio, Germanio, Italio, Japanio, Kanado kaj Usono) la laŭkapa MEP de Japanio okupis la unuan lokon, sed en 2018 ĝi falis ĝis la lasta post Italio. Tio signifas, ke Japanio baldaŭ ne plu estos membro de la klubo de progresintaj landoj.\n\nFariĝis tre malfacile dividi la torton inter la dungintoj kaj la dungitoj, ĉar oni scias, ke jam ne grandiĝas la torto mem. La dua grafikaĵo klare montras, ke dum la lastaj kelkdek jaroj nur japanaj laboristoj suferis de malkresko de salajroj. Perdiĝis multaj faktoroj, kiuj kontribuis al la supera pozicio de japanaj industrioj kontraŭ alilandaj industrioj, precipe tiuj en aziaj landoj. Japanaj industrioj perdis komercan kaj teknikan konkurenckapablon kontraŭ ĉinaj, koreaj kaj tajvanaj industrioj, kiuj poste aĉetis japanajn firmaojn por plifortigi sian kapablon de produktado.\n\nNun jam estas klare, ke Japanio suferas pro „dua malvenko” en kiu degeneris la ora triangulo de ekonomia kreskado, bonfartiga politiko kaj demokratio. Do, kio estas la kaŭzo de la dua malvenko? Orgojlo. Troviĝas kompreneble multaj faktoroj, kiujn oni povas rigardi kiel kaŭzojn de la mallonga prospero kaj regreso de Japanio. La plej granda faktoro estis la malkresko de la loĝantaro, alivorte, maljuniĝanta socio kun malpli da infanoj. Kvankam jam delonge fakuloj tion antaŭvidis kaj proponis apliki tujajn eblajn rimedojn, la politikistoj ne serioze intervenis.\n\nIndustriistoj komforte daŭrigis sian ĝistiaman strategion surbaze de sukcesaj spertoj. Mitsubishi, Hitachi kaj Toshiba alkroĉiĝis al la nukleaj centraloj, sed pro la katastrofo de Fukuŝimo, kaj la sekva altiĝo de kostoj de konstruado, ĉiuj planoj por eksporto kaj konstruo de centraloj en Britio, Vjetnamio, Litovio, Usono, Tajvano kaj Turkio fiaskis. Tiuj mempravigaj kaj orgojlaj sintenoj de politikistoj kaj entreprenistoj malhelpis renovigon kaj evoluigon de la politikaj sistemoj, industriaj sistemoj kaj pintaj teknologioj.\n\nLa Federacio de entreprenistaj grupoj, la komandoturo de la japanaj industrioj, havas 19 prezidantojn kaj vicprezidantojn; el ili 7 estas el la grupoj Mitsubishi, Mitsui kaj Sumitomo, kaj aliaj el Nippon Steel, Toyota, Tokio Marine (asekuro) k.s. Ĉiuj estas viroj, pli aĝaj ol 63, kaj neniam laboris por aliaj kompanioj.\n\nOktobre 2018, kiam Nakaniŝi Hiroaki, eks-prezidanto de Hitachi, enoficiĝis kiel prezidanto de la Federacio, li unuafoje enkondukis komputilon en la prezidantan ĉambron. Preskaŭ samtempe iĝis sciate, ke la ministro respondeca pri retsekureco neniam tuŝis komputilon. Nun la registaro, konsciante pri la malrapideco kaj malglateco de la cifereca transformiĝo de la socio, decidis starigi vicministerion pri ciferecigo, kiu ekfunkcios en septembro 2021. Dum japanoj komplezis al si resti en komfortaj varmaj fontoj, dorlotate de flatadoj, ekzemple de „Japanio kiel la unua: Lecionoj por Usono” 2 , aliaj landoj preterpasis Japanion en teknologia renovigo kaj produktiveco.\n\nTiel longdaŭra ekonomia stagnado kaj malgrandiĝanta enspezo de laboristoj nepre malfavore efikis al la vivnivelo kaj feliĉo de la popolo. Tion evidentigas la mondskala raporto pri feliĉo fare de organo rilata al UN en 2021. La enketo baziĝas sur subjektivaj opinisondadoj kaj objektivaj ciferoj. Laŭ la raporto superajn poziciojn monopolis nord-eŭropaj landoj, kaj Japanio okupis la 56an rangon. Estas tamen strange, ke la plimulto de la japanoj estas kontentaj pri sia vivo. Enketo de la Kabineta Oficejo raportis en 2019, ke 73,8 % de la japanoj estas kontentaj kaj 25 % ne. Ankoraŭ pli notindas, ke 85,8 % de la junuloj inter 18- kaj 29-jaraĝaj estas kontentaj pri sia nuna vivo.\n\nPor multaj gejunuloj, kiuj grandiĝis dum la perditaj 30 jaroj, la erao de pligrandiĝanta ekonomio estas pasintaĵo, kaj ili ŝajne akceptas la hodiaŭan realon kiel donitaĵon nek ŝanĝeblan nek ŝanĝendan. Nuntempe, ĉar ĉiuj klopodas postvivi la kronvirusan pandemion kaj vivteni sin, preskaŭ neniu demandas pri la kaŭzoj kaj sekvoj de la dua malvenko. Ĉu la japanoj jam komencas retiriĝi al sekvaj 40 jaroj perditaj?\n\nIsikawa Takasi estas pensiulo, naskita en 1942, kiu laboris por sveda kaj japana kompanioj ĉefe en la fakoj justico kaj revizorado.", "author": "ISIKAWA Takasi", "categories": ["Aktuale", "JAPANIO", "Unua malvenko"], "audio_links": null}
{"url": "https://www.monato.be/2021/012672.php?p", "title": "Homaj interesoj, homa izoleco, matricoj", "published": "2021-06-01 00:00:00", "content_text": "Homa izoleco: temo silente tabua, same kiel la temo de morto. La psikologo kaj filozofo Nazip Ĥamitov el Kievo (Ukrainio) en sia libro Izoleco virina kaj vira punkton post punkto priesploras la izolecon de junulo, junulino, maljuna fraŭlino, teroristo, prospera aferisto, despoto, heroo, genio, kreema persono, donĵuano (eĉ tio!) ktp. Ĉu estas entute en la mondo homoj, kiuj ne sentas sin solecaj?\n\nEble nur tiuj, por kiuj ĉiu najbaro, ĉiu renkontito estas ebla kundrinkulo. Sed tio estas jam patologio. Laŭ Nazip Ĥamitov, soleca homo estas ekzemple Arnold Schwarzenegger. Kial? Ĉar li, strebante al sia celo, tre apartiĝis de la ĉirkaŭaj homoj. Lia vivo havas nekutiman enhavon, dum tiu de ordinaraj homoj – ne-korpokulturistoj – estas al li neinteresa.\n\nSame soleca estas ĉiu homo memforgeseme forlogita de io. Ekzemple alpisto, kiu ne imagas vivon sen montoj. Li estas revanto: se inter miaj najbaroj aŭ kolegoj duono estus alpistoj, kiom da amikoj mi havus! Oni povas tamen trovi solecajn homojn ne nur sur montoj, sed ankaŭ multe pli malalte. Iu mia konato ja estas entuziasmulo pri historio. Li profunde sentas la etoson de pasintaj epokoj. Li povas priskribi, kiaj odoroj kaj fetoroj staris en ĉiu epoko. Li emas rakonti pri malaperintaj civilizoj, sed homoj aŭskultas lin nur pro ĝentileco, kapjesante de tempo al tempo. Homoj kutime havas siajn ege pli primitivajn interesojn.\n\nSoleca estas ĉiu fervorulo pri sana vivmaniero. Li ŝajnas suspektinda al la ceteraj homoj, ĉar li nek fumas nek drinkas. Kaj, se li estas adepto de vintra naĝado, de lantkuro aŭ de la sistemo de Porfirij Ivanov aŭ de ĉio ĉi samtempe, li strange kondutas dum bankedoj ... Izoleco al li estas garantiata.\n\nSoleca estas religiulo. Nu, kiu vizitadas preĝejon, tiu apenaŭ sentas sin soleca: pli verŝajne li sentas unuecon kun aro da preĝantoj. Solecaj estas male la nepreĝejanoj, kiuj simple vivas laŭ la leĝoj de Kristo, Budho, Muhamado, Kriŝno, Kosma Etiko ktp (kvankam tiaj maloftaj homoj estas preskaŭ sanktuloj; sed izolo estas izolo ...).\n\nNi povus prezenti ankoraŭ multe da konkretaj ekzemploj pri izoleco, sed la aŭtoro esperas, ke eĉ sen tio jam estas klare, kiom serioza estas la problemo, kaj kiom necesa estas ia solvo. La celo de tiu ĉi artikolo estas proponi unu el tiaj solvoj. Kvankam la temo estas delikata kaj malfacile priparolebla, por ĝia solvo estas uzita abstrakta kaj senanima scienco: matematiko. Por komenci, ni kalkulu laŭeble ĉiujn imageblajn interesojn kaj pasiojn de homoj. Ni unue listigu ilin, kaj poste ni laboros pri ili plu. Do: al kio homoj povas dediĉi sin, kiam vivrimedojn ili jam perlaboris? 01. Arkitekturo kaj urba turismo 02. Astronomio, kosmo 03. Biologio 04. Botaniko 05. Dancoj 06. Edukado de infanoj 07. Ekologio 08. Ekonomiko 09. Elektroniko 10. Etiko kaj moralo 11. Filatelo, numismatiko kaj alispeca kolektado 12. Filozofio 13. Fiziko 14. Folkloro 15. Fotografio 16. Geografio 17. Geologio 18. Ĝardenumado, florkulturo 19. Historio de artoj 20. Historio, arkeologio 21. Jogo 22. Juro 23. Ĵurnalismo 24. Kartoj (ludoj) 25. Kemio 26. Komputado kaj komputiloj 27. Krim-romanoj 28. Kuirarto 29. Kulturo 30. Landoj kaj popoloj 31. Libroj 32. Lingvoj, lingvoscienco 33. Literaturo klasika 34. Magio, esoterismo, astrologio 35. Manlaboro 36. Matematiko 37. Medicino 38. Modelado (de aviadiloj k.a.) 39. Muziko (klasika kaj popola) 40. Naturo kaj naturturismo 41. Pedagogio 42. Pentrarto, grafiko, skulptarto 43. Poezio 44. Politiko 45. Psikologio 46. Publicado 47. Radioamatorismo 48. Religioj 49. Sana vivmaniero 50. Sciencfikcio, fantasto 51. Sporto 52. Ŝako, damludo, goo 53. Teatro kaj kino 54. Tekniko 55. Televido 56. Zoologio\n\nKiel oni vidas, homaj pasioj sufiĉe multnombras. Kaj tio estas, kompreneble, ankoraŭ nerafinita kaj grandskala. Oni povas dividi ĉiun linion en dek ĝis dudek pli konkretajn pasiojn (vidu, ekzemple, la liniojn 18, 30, 51). Eblas trafi pasiojn surprizantajn pro sia mallarĝa direkto. Mi havis konaton, kies pasio estis la batalo de Vaterloo. Unu fojon jare, obseditoj pri la temo kunvenas sur la siatempaa batalkampo kaj ludas napoleonojn. Kompreneble ĉio ĉi estas historio (linio 20), sed ja historio tre specifa.\n\nKrome ne estis enlistigitaj la plej kutimaj pasioj de homoj: aŭto, fiŝkaptado, hundbredado, futbalo, rok- kaj pop-muziko. Iliaj adeptoj facile trovas rondon de komunikado al si, sen flanka helpo. Sed nia metodo celas tion, ke ĉiu homo pasiiĝinta pri io ajn povu krei similan rondon de komunikado. Por tio ni uzos matricojn. La supre nomitaj 56 pasioj estos samnombraj matric-linioj. Estos 5 kolumnoj, kie oni esprimos sian gradon de pasio rilate al la diversaj temoj. Temas, ekzemple, pri poezio. La gradon de intereso pri ĝi oni esprimos per la sekvantaj nombroj: 0 - mi ne interesiĝas; 1 - mi interesiĝas iomete; 3 - jes, mi interesiĝas; 5 - mi tre interesiĝas; 10 - mi ne povas vivi sen ĝi.\n\nNun ni formos konkretajn matricojn. Antaŭ ĉio estas necese, ke ni plisimpligu la taskon. Neniu en la mondo havos plenan matricon kun ĉiuj 56 linioj. Ĉiu reala homo, eĉ se li havas vastan horizonton, en plimulto de linioj havos nulojn (aŭ unuojn: la diferenco ne estas granda). Grandaj nombroj estos nur en du-tri, maksimume en kvar-kvin linioj. Ekzemple, Einstein, kiun oni nomas „la homo de la jarmilo”, estis granda fizikisto kaj tamen amis violonludi. Borodin estis kemiisto kaj komponisto. Mendelejev estis kemiisto kaj, paralele, majstro pri valizfarado konata en sia urbo. Oni povas esti certa pri la jeno: ne estis en la historio homo (inkluzive de Leonardo da Vinci) interesata pri ĉio ajn nomita en la matrico. Des pli ne estas tiaj homoj en niaj tagoj, se ni ne estas bienuloj: por ni ne laboras mil kamparanoj. Ĉiu nutras sin per la propra laboro, kaj eble nur vagabondoj havas multe da libertempo.\n\nTial ni prenos kiel ekzemplon limigitan matricon, enhavantan la liniojn 1, 2, 53 kaj 54. Ekzemple, iu s-ro A ne povas vivi sen arkitekturo (1) kaj astronomio (2). S-ro B ege amas teatron (53) kaj teknikon (54). S-ro N tre interesiĝas pri astronomio kaj teatro. S-ro X ne povas rezigni pri arkitekturo. S-ro Y havas samajn interesojn kiel s-ro A.\n\nTiam s-ro A havas jenan matricon de interesoj: 01. - - - -10 02. - - - -10 53. - - - - - 54. - - - - -.\n\nS-ro B havos la matricon: 01. - - - - - 02. - - - - - 53. - - - -10 54. - - - -10.\n\nS-ro N: 01. - - - - - 02. - - - 5 - 53. - - - 5 - 54. - - - - -.\n\nS-ro X: 01. - - - -10 02. - - - - - 53. - - - - - 54. - - - - -.\n\nS-ro Y: 01. - - - -10 02. - - - -10 53. - - - - - 54. - - - - -.\n\nPor determini, kiom tiuj homoj estas interesaj (aŭ neinteresaj) unu al la alia, ni prenu pare iliajn matricojn kaj multipliku la nombrojn en samnomaj linioj (streko respondas al nulo), kaj poste ni sumigu ĉiujn produtojn ricevitajn en la linioj. Ekzemple, ni prenas la matricojn de s-roj A kaj B. La produto de la nombroj en la unuaj linioj estas 0, en la duaj 0, en la 53aj 0, en la 54aj 0. Do la sumo estas 0. Se ni prenos matricojn de s-roj A kaj N, ili havos en la duaj linioj la produton 50, dum aliaj linioj donas nulojn: la sumo de la tuta matrico estas 50. La sama rezulto estos en la paro de s-roj B kaj N. Por la paro A-X la sumo estos 100. Por la paro A-Y ĝi estos 200.\n\nLa unua ekstrema okazo: s-roj A kaj B ne havas komunajn interesojn, ilia rezulto estas nula, do ili estas indiferentaj unu al la alia. Se ili renkontiĝos ĉe unu tablo, ili ne havos temon por konversacio (krom maksimume pri la vetero). Por la paro A-Y la rezulto estas 200: ili havas la plej proksimajn interesojn. Kalkuloj por aliaj paroj donos diversajn mezajn rezultojn. Kion oni povas eltiri el ĉio ĉi (eĉ se nur teorie)? Mi prenas la matricon rilatan al la interesoj de homo nekonata al mi kaj mian propran matricon, farante la priskribitan kalkulon. Se la rezulto estos inter 50 kaj 100, li al mi estos evidente interesa; se inter 100 kaj 200 aŭ pli, li estos al mi tre interesa; se malpli ol 50, li estos dubinde interesa; kaj fine, se la rezulto estos nula, plej verŝajne li estos por mi „malplena loko”, kiel mi por li.\n\nCerte ne eblas absolutigi tiujn ciferojn. Povas esti esceptoj, ekzemple amo je la unua rigardo: tiam tiuj 56 linioj ne gravas. Sed, se ne konsideri tiajn ekstremajn okazojn, matematiko estas scienco preciza. Tamen tio estas nura teorio. Kio povas esti ĝia praktika signifo? Tiun metodon (kvankam ĝi ankoraŭ postulas perfektigan laboron) povus uzi fakuloj laborantaj kun grandaj kolektivoj. Kiel formi plej bone teamon, brigadon, fakon, laborgrupon, por ke homoj en ĝi estu psikologie kunigeblaj? Kiel organizi en lernejo eksterklasan laboron, por ke ĝi ne estu nur formala? Kiel organizi plej racie konatigan servon, por ke ĝemelaj animoj trovu unu la alian kaj estu pro tio feliĉaj, krom la simplaj „mi ne drinkas, ne fumas, neniam estis kondamnita”? Tiuj, kiuj laboras kun homoj, povas trovi ankoraŭ multajn utiligojn por tiu metodo.\n\nAldone la aŭtoro esperas, ke pri la metodo ekinteresiĝos entreprenema homo. Tiu komprenos, ke per tio oni povas organizi belan aferon kaj samtempe feliĉigi kaj plenigi per senco la vivon de miloj da homoj. Kiun ne tedis la fermita rondo „laboro, salajro, vendejo, hejmo”? Kiu ne volus montri al komprenanta homo siajn florojn kaj arbetojn, markojn kaj monerojn, maloftajn librojn, parolante pri la temo „kiel kaj per kio forlogi infanojn de strato?”, babilante pri Voltaire kaj Dostojevskij, pri Picasso kaj Dalí, pri tio, kiom malpura aĵo estas politiko kaj kiom bone estas ripozi en tendo kun dorsosako?\n\nTion oni povos fari per ĵurnalo aŭ en retpaĝaro. Ĉiu deziranto, kontraŭ certa pago, donos tian anoncon: „Mi, M. N., havas la matricon de interesoj: 23. - - - - 10; 27. - - - - 10; 32. - - - 5 -. Bv. skribi al la adreso ... aŭ telefoni al la numero ...”. Unuarigarde la ideo povas ŝajni nebezonata kaj utopia, sed nur unuarigarde. Kial ne fari provon vivi pli spirite kaj prudente? Se iu vivas ĉiun tagon simple, mekanike, laŭ la kutima vojsulko, ties vivo nerimarkeble pasos.", "author": "Mikael KOROTKOV", "categories": ["Aktuale", "OPINIO", "Primitivaj interesoj"], "audio_links": null}
{"url": "https://www.monato.be/2021/012761.php?p", "title": "Gazetaro kaj komunumoj", "published": "2021-06-01 00:00:00", "content_text": "Estas konate, ke Usono estas lando de enmigrintoj. Ĉiu kvara loĝanto de Usono estas enmigrinto aŭ havas enmigrintan patron aŭ patrinon. Diverseco de enmigrintoj influas la lingvan diversecon enlandan. Malgraŭ tio, ke la novaj usonanoj lernas sufiĉe rapide la anglan, ili hejme parolas ĉefe alian lingvon. Laŭ informoj de Nacia Akademio de Sciencoj, Inĝenierado kaj Medicino ĉ. 85 % de la usona loĝantaro naskiĝinta ekster Usono hejme parolas ne-angle. La plej granda ne-angleparolanta komunumo estas la hispaneparolanta (62 % de la enmigrintoj parolas hejme hispane). Kresko de la hispanlingva komunumo garantias la ekziston kaj daŭran progreson de hispanlingvaj amaskomunikiloj. Ŝajne eĉ la kronvirusa pandemio ne povas malhelpi tion.\n\nUnu el la potencaj kaj plej disvastiĝantaj komunumoj estas la juda, kiu konsistigas 2,1 % de la tuta loĝantaro. Ĝi estas dise lokita tra la tuta lando, kun rimarkinda koncentriĝo en grandaj urboj. La komunumo estas klera: 59 % de la usonaj judoj havas universitatan nivelon, kaj la komunumo havas longan historion tre firme kunligitan kun la tuta usona socio. Tial estas interese sekvi la influon de la pandemio speciale ĉe la juda ĵurnalismo. Surbaze de tio eblas jam konjekti, kio baldaŭ okazos al alikomunumaj amaskomunikiloj kaj ĝenerale al la tuta gazetara industrio en Usono.\n\nLaŭ nuntempaj novaĵoj la perspektivoj ne estas bonaj. Fine de julio aperis la lasta papera numero de la 145-jara The New York Jewish Week (eldonkvanto ĉ. 40 000 ekzempleroj). De ĝi restas nur bita versio. Pli frue en 2020 la 121-jara Forward (parte publikigata ankaŭ jide) deklaris pluekziston de nur cifereca eldono. En aprilo de 2020 en Toronto aperis la lasta eldono (ne nur papere, sed ankaŭ bite) de The Canadian Jewish News , kun 32 000 ekzempleroj. Do videblas, ke la usona gazetaro havas tre malfavoran estontecon en la tuta lando. Proksimume 2000 lokaj gazetoj ĉesigis siajn funkciojn. La aperado de ĉiutagaj kaj ĉiusemajnaj informiloj malmultiĝis je 38 %.\n\nLa juda gazetaro, kiu entute konsistis el 110 publikaĵoj, lastatempe havis problemojn pro malkresko de intereso inter la juna generacio, malkresko de reklamoj, de abonantoj ktp. La kronvirusa pandemio kelkoble pliakrigis la problemojn. La profito de la plej populara juda gazeto ( The Jewish Herald-Voice ) en Hjustono ekde aprilo malpliiĝis je 49,6 %.\n\nTamen, ne ĉiuj eldonistoj estas pesimismaj. Kevin Adelstein, prezidanto de Cleveland Jewish Publication Company 1 , estas optimisma. Li certas pri tio, ke plej gravas diverseco en publikigado. Lia eldonejo (por papera kaj cifereca versioj) proponas al sia komunumo ankaŭ 15 diversajn alitemajn gazetojn. Laŭ li la nuna eldonejo devas esti pli simila al vend-organizaĵo ol al novaĵagentejo, des pli pro tio, ke la legantaro de tiuj komunumaj publikaĵoj daŭre ekzistos.\n\nTio donas grandan optimismon por la estonteco, ĉar la usona socio ja baziĝas sur tiuj komunumoj.", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012798.php?p", "title": "Arto de kunvivado inter religioj", "published": "2021-06-01 00:00:00", "content_text": "Estas malfacile konvinke ekspliki al alilandanoj la religian vivon de la nunaj japanoj. Eĉ plejparto de la japanoj ne klare konscias pri sia sinteno al religioj. La apuda tabelo verŝajne donos embarasan kaj konfuzan impreson pri la stato de religioj en Japanio.\n\nPli bone estus, ke ni rigardu kutimajn kondutojn de ordinaraj japanoj. Ekzemple, se mia filino, Ŝinobu, 38-jara oficistino kaj patrino de tri filoj, same kiel ŝia edzo, estas demandita pri sia religio, ŝi respondas, ke ŝi ne havas difinitan religian kredon. Sed antaŭ ok jaroj ili havis nuptan ceremonion en kristana preĝejo en Havajo. Kiam ŝi gravediĝis, ili vizitis ŝintoisman sanktejon por preĝi, por ke ŝi havu sanan bebon. Kiam ilia filo fariĝis kvinjara (se temus pri filino, tio estus je aĝo tri- kaj sep-jara), ili prenis lin al ŝintoisma jaŝiro por pripreĝi lian sanan kreskadon.\n\nĈiujare je Kristnasko ili aĉetas grandan kukon kaj donacojn por siaj filoj (ili ne festas budhonaskon). Dum la novjaraj ferioj ili vizitas ŝintoan sanktejon por pripreĝi bonfarton dum la jaro. Kaj sendube ili iam funebros min kaj mian edzinon laŭ la maniero de budhismo. Ilia sinteno al religioj estas tute normala kaj kutima inter nuntempaj japanoj, precipe inter junaj generacioj. Laŭ Ŝinobu, ŝi estas ateisto, sed respektas kaj praktikas bonan tradicion kaj kulturon de japanoj.\n\nDo, kio estas religio por japanoj? Kian rolon religioj havas en la vivo de japanoj? Kompreneble en pasinta tempo religio regis la pensadon kaj la konduton de la popolo. Sed miaopinie hodiaŭaj religioj gratulas kaj benas homojn ĉe iuj gravaj fazoj aŭ stadioj de la vivo. Por junuloj en grandaj urboj religio jam apartenas al la aferoj de elekto kaj plaĉo. Por gefianĉoj, aparte por fianĉinoj, nupta ceremonio temas nur pri tio, kiel ili sin vestos, ĉu per blanka robo, ĉu per bunta kimono. Alivorte, religioj estas objektoj de konsumado.\n\nSe temas pri nupto, kristanismo kaj ŝintoismo konkurencas. Multokaze ceremonioj okazas en komercaj ejoj, kien venas kristanaj aŭ ŝintoaj pastroj. Ĉe funebraj ceremonioj, budhismo havis preskaŭ monopolan pozicion, sed lastatempe nereligiaj funebraj ceremonioj multiĝis, pro sia malgranda kosto. Kvankam laŭ la tabelo ŝintoismo ŝajne okupas malgrandan pozicion, fakte malgrandaj ritoj por bondeziroj de sano aŭ sukceso ĉe ekzameno ktp okazas ĉefe en ŝintoaj sanktejoj. Je ĉiu novjaro pli ol sepdek milionoj da homoj tra la lando vizitas ŝintoajn sanktejojn, kaj la Meizi-sanktejo en Tokio altiras pli ol tri milionojn da adorvizitantoj.\n\nŜajnas, ke inter religioj establiĝis divido de respondeco aŭ laboro, kaj ekzistas paca kunvivado. Ŝintoismo prirespondas por feliĉo en ĉi tiu mondo, dum budhismo prirespondas por vivo en la postmondo kaj adorado de prapatroj. Okazas neniu konflikto inter ili. Religioj sekulariĝis, kaj jam ne liveras al la homoj gvidprincipon de ĉiutaga vivo. Laika moralo aŭ etika konduto de japanoj baziĝas nun sur zorgo pri se-ken , la atento pri aliaj homoj.\n\nKiel do estiĝis tia unika kunvivado de religioj kaj sintenoj de la japanoj? La japana indiĝena religio estas ŝintoismo, esence animismo; ĉiuj naturaj estaĵoj havas animon kaj povas esti adorataj kiel diaĵoj. La suno, montoj, riveroj, ŝtonegoj, arboj kaj eĉ lupoj kaj mortintaj homoj fariĝis dioj. Onidire troviĝis ok milionoj da dioj, kaj fondiĝis multaj sanktejoj (nun ĉ. 87 000), en kiuj diversaj dioj estas kultataj.\n\nEn tian religian klimaton alvenis budhismo meze de la 6a jarcento, kun sistema dogmaro kaj rafinita kultmaniero, kaj rapide disvastiĝis en la lando kun helpo de la ŝtato. Baldaŭ budhismo kaj ŝintoismo miksiĝis; en la koro de japanoj dioj kaj budhoj kunvivis. Post la Restaŭro de Meizi en 1868 la registaro, farante ŝintoismon ŝtata religio, apartigis budhismon kaj ŝintoismon, sed la popolo vizitis templojn kaj jaŝirojn laŭbezone kaj laŭplaĉe. Tial estis nemalfacile akcepti fragmentojn de kristanismo kiel nupto kaj Kristnasko, subtenataj de komercismo.\n\nKompreneble troviĝas, kvankam malmultaj, seriozaj kaj piaj homoj, kiuj serĉadas kaj strebas por vera kredo en ĉi tiu ĥaosa kaj malvirta mondo. Estas ankaŭ vero, ke iuj el ili devojiĝas al okultismo.\n\nIsikawa Takasi estas pensiulo, naskita en 1942, kiu laboris por sveda kaj japana kompanioj ĉefe en la fakoj justico kaj revizorado.", "author": "ISIKAWA Takasi", "categories": ["Aktuale", "OPINIO", "Praktikanta ateisto"], "audio_links": null}
{"url": "https://www.monato.be/2021/012811.php?p", "title": "Ĉina monumento - Tutmonda monumento", "published": "2021-06-01 00:00:00", "content_text": "Same kiel ĉiu eŭropano konas minimume la Biblion (vorton kaj libron kaj signifon), tiel absolute ĉiu ĉino konas 道德经 de 老子, kaj ankaŭ ĉiu ĉinologo kaj ĉiu filozofo aŭ filozofistudinto konas ĝin sub ĝia transskribita formo Dàodéjīng de Lǎozi, fojfoje sub la nomo Laozi por la libro mem. Kaj estus bona afero, se ĉiu esperantisto konus la libron La Klasikaĵo de Taŭo kaj Virto de Laocio. Ĉu mi sufiĉe klare atentigis, ke temas pri eksterordinare grava libro? Plie, ĝi estas la baza libro de taŭismo.\n\nMi priskribu la frontpaĝon, por samtempe raporti pri ortografiaj problemoj! La titolo, la unua linio, estas la pinjina transskribo de la ĉina titolo de la verko ... krom ke normala pinjina transskribo (vidu supre en ĉi teksto) montras la tonojn kaj estas unuvorta. La dua linio estas tute en Esperanto, krom ke la nomo de la aŭtoro estas laŭ la oficiala, deva, pinjina transskribo (kun aldona signo sur „u”). PIV uzas la nomon Laocio. Poste sekvas linio pri la tradukinto, kun lia nomo ĉine (la lasta signo signifas „tradukis”). Dekstre, vertikale, estas la ĉina titolo de la verko kaj pli malgrande Lǎozi. Tion vi povos kompari kun la ĉi-supre notitaj ĉinaj vortoj. La tradukinto, prave, preferas Laŭzi, ĉar „aŭ” pli proksimas la ĉinan prononcon ol „ao”.\n\nEn la teksto s-ro Wang uzas „Taŭ” kaj ne „Dao” pro la sama kialo. Fakte la prononco de la titolo estu: Taŭ4 tə2 ĝiŋ1. Min iom ĝenas la kurtensimila bildo dekstre supre, kiu transiras al la dorskovrilo, sed s-ro Wang klarigis al mi, ke tio aludas la antikvecon de la verko. Kaj tiel povas esti, ĉar sur la dorso troviĝas iu bild(et)o, bedaŭrinde tro malgranda, kaj pro tio tro malklara, por liveri „aldonan valoron”. Mi petis klarigon de s-ro Wang, kaj jes, la bildo montras la antikvan formon de la verko, kiu konsistas el kunligitaj bambuaj tabuletoj, sur kiuj estis gravuritaj la ideografiaĵoj. Bela 420-paĝa libro, taŭga bindo: ne la moderna aĉa paĝaro kungluita, sed konsistanta el binditaj kajeroj.\n\nEl mia enkonduko verŝajne jam estas klare, ke mi trovas la ideon konservi la ĉinan titolon bona! Tradukita titolo certe ne tiel facile lumigus la rekonlampeton en la cerbo de simpatiantoj kaj interesatoj. Tamen estas utile aldoni, en tiu ĉi priskribo, klarigon pri ĝi. „Jing” estas, en tiu ĉi kunteksto (ĉar la granda ĉina vortaro de la tradukinto, s-ro Wang, donas eĉ 11 grupojn da signifoj!) „sankta skribo”, „sutro”, „kanono”, „klasikaĵo”. Oni, ekzemple, uzas „jing” por traduki la esprimon „la Sankta Biblio”. El la klarigaj tekstoj mi komprenas, ke Wang preferas „klasikaĵo”. Se mi mem devus elekti titolon por la verko, mi metus: „Instruo pri Taŭo kaj pri Virto” (dufoje „pri” por eviti, ke oni komprenu, ke temas pri la rilato inter ambaŭ). Kion oni komprenu sub „taŭo” kaj sub „virto” estas vaste klarigite en la akompanaj enkondukaj tekstoj.\n\nEn la antaŭparolo la tradukinto klarigas, ke la verko estis, kaj estas, studobjekto de filozofoj, registoj, militistoj, praktikantoj de sanokonservado, ĉinmedicinaj kuracistoj, beletristoj kaj, kompreneble, de taŭistoj, ĉar la libro estas la baza libro de taŭismo (mi sekvas la preferon de la tradukinto por „taŭo” anstataŭ „tao”), kaj li aldonas, ke ordinaruloj vidas kun granda admiro en la libro misterojn super misteroj. En pliaj dek du mallongaj artikoloj, ĉiam en la ĉina kaj en Esperanto, oni povas instruiĝi pri la verko. Eĉ homoj, kiuj iam studis pri ĝi, certe trovos tie valorajn aldonojn! La libro ne fiksiĝas al antikveco, ĉar vi eĉ minimume du fojojn renkontos „Ejnstejnon” (laŭ PIV: Ejnŝtejno).\n\nFakte estas du partoj en la ĉefverko: Tao (ĉapitroj 1a ĝis 37a) kaj De (38a ĝis 81a ĉapitroj). Tio ne estas klare indikita en la enhavtabelo, kaj ankaŭ ne en la teksto mem. Oni ekscias tion el unu el la akompanaj tekstoj.\n\nEntute do dufoje 81 ĉapitroj mallongaj (neniu ĉapitro superas du paĝojn). Unue aperas la esperanta versio kaj poste la ĉina. Ĉiun ĉapitron enkondukas Resumo , kaj sekvas Komentoj . En la ĉina teksto alia tiparo estas uzata por tiuj tradukistaj tekstoj. Plie aperas piednotoj (malmultaj). Ĉiu ĉapitro en Esperanto tiel konsistas el tri partoj kaj en la ĉina el kvar. Fakte la libro estas trilingva. La teksto de Laŭzi aperas, ĉapitron post ĉapitro, unue en esperanta traduko, poste en klasika ĉina (mandarena) kaj fine – kio estas ankaŭ traduko! – en moderna ĉina. La klasika ĉina estas transskribita per modernaj (eĉ en la t.n. simpligita formo) ideografiaĵoj. La diferenco inter la klasika ĉina kaj moderna ĉina estas multe pli granda, ol inter la mezepoka nederlanda kaj la nuna. Ne multaj ĉinoj kapablas legi kaj kompreni ĝin.\n\nLa enkondukaj resumoj kaj la komentoj estas originale verkitaj de la tradukinto, kaj ili estas tre valoraj, fakte eĉ necesaj por la kompreno. Ili estas rezultoj de multe da studado kaj esplorado.\n\nLa lingvo estas modela: pruvo, ke ĉino ne bezonas „ĉinan Esperanton”. Sen kroma scio neniu leganto povos iam iel ial imagi, ke la tradukon faris ĉino. Eĉ la uzo de la artikolo „la”, granda problemo por ĉinoj, estas plene normala. Eĉ se la enhavo estas filozofia ... ĝi ne estas nebula, kaj vere la instruoj de taŭismo ne estas strangaj aŭ ekzotikaj!\n\nNur unu frazo iom ĝenis min. Ĉapitro 30a, linio minus 3: La estaĵoj, atinginte sian plejfortecon, devas kreski maljunaj ... la fino de la frazo igis min senti bezonon konsulti la ĉinan originalan tekston, kaj el tiu mi pensis kompreni la sencon. Mi, sed mi ne estas ĉino, nur povra lama ĉinologo, pensis kompreni el la originalo: nepre evoluas al kadukiĝo (seniliĝo). Pro mia ĉinologa lameco mi kontaktis s-ron Wang, kaj li konsentis kun mia propono. Aliflanke la subjekto „estaĵoj” estas tre bona traduko, ĉar en la originalo estas „aĵo” ... sed fakte temas pri simileco inter konkretaĵoj kaj vivaĵoj.\n\nLaŭzi , kiel ĝi ofte nomiĝas, estas en la reto trovebla en multaj lingvoj. Estas treege interese kompari ilin. Mi mem faris tion por mallonga parto en diversaj lingvoj, kaj plej ofte mi miris kaj demandis min, ĉu vere ili tradukis la saman libron. Nu, ni havas nun la avantaĝon, ke ni disponas pri multe pli fidinda traduko. Se vi konas iun, kiu studas la ĉinan (aŭ taŭismon), atentigu lin (aŭ ŝin) pri la verko!\n\nTiu ĉi libro estas modelo de tio, kion Esperanto povas liveri, modelo de tiu kampo, en kiu neniu alia lingvo povas konkurenci kun ĝi. Homoj, kiuj majstras du lingvojn kaj du kulturojn samnivele, estas treege raraj, kaj fakte tia duflankeco eblas nur ĉe homo, kiu transloĝiĝis en alian kulturon kaj post multaj jaroj tute ensorbiĝis en ĝi. Plie necesas faka kompetenteco, se oni volas pritrakti iun iom eksterĉiutagan temon, ĉar nepre ankaŭ tiu kapablo estas limigita. La verŝajneco, ke iu ĉino perfekte komprenas Laozi kaj povas redoni lin en tute bona Esperanto tute klare estas logika supozo. Tiu ĉi eldono de Laŭzi verŝajne multe superas ĉiujn ĝisnunajn ajnlingvajn tradukojn, sed mi timas, ke tion oni malkovros nur post pliaj cent jaroj, bedaŭrinde.\n\nNe estas stulta ideo uzi la libron por ĉiutaga meditado; vi povos plenigi okdek unu tagojn. Sed ne forĵetu la enkondukajn tekstojn! Legu kaj relegu ilin, ili multe helpos ĉe digestado de la filozofiaj tekstoj. Ne timu diojn kaj diinojn, ĉar taŭismo ne havas ilin!\n\nPetro Desmet' estas ĉinologo kaj japanologo, komputila lingvisto, vortaristo, muzikisto (kariljonisto) kaj matematikisto, kunaŭtoro de la 800-paĝa Bildvortaro en Esperanto kaj aŭtoro de la dudirekta vortaro nederlanda-esperanta kaj de Esprimaro: Promenoj en Edeno .", "author": "Petro DESMET'", "categories": ["Aktuale", "LITERATURO", "Ortografia baraktado"], "audio_links": null}
{"url": "https://www.monato.be/2021/012825.php?p", "title": "Memoraĵoj el fora pasinteco", "published": "2021-06-01 00:00:00", "content_text": "Dum la jaroj post la unua mondmilito, multaj junaj viroj elmigris al Sud-Ameriko, serĉante aventuron. Inter ili estis mia patro, skoto el la industria urbego Glasgovo. Tie li edziĝis, en Bolivio, kun mia patrino, kiu ankaŭ devenis de Skotlando, kaj tie mi naskiĝis en 1929.\n\nPro la fakto, ke mia patrino malsaniĝis en Bolivio, kaj ĉar mia patro jam parolis la hispanan, nia familio (kiu nun inkludis etan fratinon mian), translokiĝis al Galegujo en nord-okcidenta Hispanio. Tie mia patro instruis la anglan lingvon en la urbo Orense (Ourense en la galega lingvo).\n\nMiaj gepatroj loĝis tre kontentaj en Orense, kie mia patro amikiĝis kun la galegaj najbaroj, kaj precipe kun hispana familio el Filipinoj, lando, kiu ĝis la 19a jarcento estis kolonio de Hispanio. Tiu kontentiga vivo estis subite interrompita en 1936, kiam eksplodis la kruela enlanda milito sub Francisco Franco. Mia patro tuj decidis, ke ni devas forlasi Hispanion. Do ni vojaĝis nokte per fervojo al Oporto (Porto) en Portugalio, kaj tie ni restis ĝis konstatiĝis la minaco de eĉ pli timiga milito, ne nur enlanda, sed monda.\n\nEn tiuj jaroj antaŭ la dua mondmilito nia vivo ŝajnis idilia. Portugalion ni trovis ĉarme malmoderna kaj pitoreska, precipe en la kvartalo, kie ni loĝis. La grandaj modernigoj, kiuj hodiaŭ tie troviĝas (altaj malbelaj turkonstruaĵoj, amasa urbigado, intensa trafiko ktp), ankoraŭ ne okazis. Sur la stratoj en la urboj oni ĉiutage vidis ĉarojn tiratajn de bovoj, kaj nudpiedajn kamparanojn. Sur la belega rivero Douro tradiciaj velboatoj portis grandajn barelojn de nova vino al la vinkeloj en Vila Nova de Gaia. Sed baldaŭ nia trankvilo estis interrompita de la timo, ke nova milito ŝajnas neevitebla.\n\nRefoje miaj gepatroj decidis translokiĝi. Ni vojaĝis ŝipe al Glasgovo, la naskiĝloko de mia patro, kaj mallonge poste estis deklarita milito kontraŭ Hitlero. Mi memoras, ke iun dimanĉon en septembro 1939, aŭskultante la radion, ni aŭdis la anoncon pri la deklaro.\n\nEstus enuige kaj malagrable multon rakonti pri la milito. Nia domo suferis bombadon. Kelkaj najbaroj estis mortigitaj, sed ni ne estis vunditaj. Dum la aeratakoj, la britaj insuloj estis defendataj de kuraĝaj flugsoldatoj naciaj kaj aliancaj, el kiuj multaj estis poloj apartenantaj al la Libera Pola Armeo. Apud nia domo estis loĝejo de polaj oficiroj, kaj, kvankam ni estis nur junaj lernejanoj, ili ofte haltis sur la strato por konversacii kun ni. Tio igis nin senti nin plenkreskuloj.\n\nMia patro devis labori dumtage en fabriko de militaj ekipaĵoj (periskopoj kaj telemetroj) kaj nokte, kiel helppolicisto dum la bombatakoj. Lia salajro estis malalta, sed miaj gepatroj havis iom da ŝparmono, kiu sufiĉis por decidigi ilin post la fino de la milito forlasi la grizajn postmilitajn kondiĉojn kaj reiri al Portugalio. Tion ni fakte faris.\n\nEn Portugalio mi studis la lingvon kaj literaturon portugalajn, kaj poste trovis postenojn en diversaj entreprenoj, unue en la portovina industrio, kaj laste kiel sekretario de la direktoro de minejo en la montara regiono Beira Baixa, nemalproksime de la hispana landlimo. Minejoj estas ĉiam malbelaj, sed la tuta ĉirkaŭa regiono ekster la minejaj instalaĵoj estas ege bela. Tie dum la somero oni ĝuas splendan sunan veteron, kaj mi povis promeni sur la montoj. Dum vintro estis tre malvarme, sed ne malagrable, kun profunda neĝo kaj glacio sur la riveroj – vere rava pejzaĝo. Dumnokte la ĉielo estis kiel nigra veluro aspergita per milionoj da steloj.\n\nTamen, vivante en tiu izolita regiono, mi ne plu povis longe toleri la solecon. Do mi forlasis Portugalion kaj vojaĝis al Kanado per la vatikana kargoŝipo Capo Miseno , sur kies pobo flirtis la blanka kaj flava flago kun la ŝlosiloj de Sankta Petro. Mi ne longe restis en Kanado (Montrealo), ĉar mi ne sukcesis trovi postenon. Pro tio mi revenis al Eŭropo kaj laboris en Germanio kiel instruisto. De tie mi translokiĝis al Anglio, kie mi renkontis Mojan, la virinon, kiu iĝis mia edzino. Ŝi volis loĝi en Skotlando, kie ŝi vivis kiel eta infano dum la milito. Ŝi ricevis la postenon de ĉefinstruistino en bazlernejo sur eta insulo de la Ŝetlanda Insularo. Post kelkaj jaroj sur la insuleto, mi decidis plistudi en universitato sur la skota ĉeftero. Mi baze diplomitiĝis, kaj ni refoje translokiĝis, sed ĉi-foje al Bonaero, Argentino. En Bonaero mi esploris la historion de la skotaj koloniantoj en Argentino kaj Urugvajo dum la dek-naŭa jarcento. Post mia magistra diplomitiĝo ni revenis al Skotlando, kie ni pasigis kelkajn jarojn sur alia kaj pli granda insulo. Mi rememoras la iom sovaĝan belecon de norda kaj okcidenta Skotlando. De la marbordo videblas magia perspektivo de insulo post insulo, etendiĝanta ĝis la fora nebula horizonto.\n\nTiam ni jam havis tri filojn. Hodiaŭ, la du plej maljunaj estas edziĝintaj kaj havas siajn proprajn familiojn, unu en Bavario; alia en Skotlando. Mia edzino kaj mi finfine trovis konstantan hejmon en Irlando, kie ni nun loĝas.\n\nDum nia sufiĉe longa vivo, ni do havis okazon loĝi en diversaj partoj de la mondo, kaj viziti multajn landojn. Mi konservas aparte dolĉajn memoraĵojn pri kelkaj el ili, precipe: la montara provinco Beira Baixa en Portugalio; la preskaŭ alpa urbeto Bariloche en la suda regiono de Andoj; la skota Altejo, de kie devenis miaj prapatroj; malgranda urbo, Cathair na Mart (angle: Westport) en Irlando; ĉarma urbeto Soria, laŭ reputacio unu el la plej malvarmaj kaj plej alte situantaj lokoj en Hispanio, kie loĝis, instruis, kaj trovis inspiron unu el la plej elstaraj hispanaj poetoj de la 20a jarcento, Antonio Machado; kaj finfine, mi rememoras bonvenigan Akurejri, la sorĉan plej nordan urbon en Islando.\n\nSed kiom nekredeble ŝanĝiĝis la mondo dum mia vivo! Kiam mi estis knabo, ne ekzistis televido, personaj komputiloj, Interreto, poŝtelefonoj, dizel-trajnoj (nur vaporaj en nia regiono), jetaviadiloj, supervendejoj, radaro, lasero, spacveturiloj kaj cento kaj cento da inventaĵoj, kiuj nun ŝajnas preskaŭ banalaĵoj.\n\nAl mi ŝajnas, ke mense mi ankoraŭ vivas en la dudeka jarcento, ne en la dudek-unua!\n\nGarbhan Mac Aoidh estas plurlingva tradukisto kaj verkisto, kiu kontribuas al MONATO ekde 1988.", "author": "Garbhan MACAOIDH", "categories": ["Aktuale", "El mia fotelo"], "audio_links": null}
{"url": "https://www.monato.be/2021/012833.php?p", "title": "Guinness-rekordulino", "published": "2021-06-01 00:00:00", "content_text": "De pli ol 23 jaroj la slovakino Antónia Kozáková (46-jaraĝa), konata ankaŭ kiel „buŝtuka Tonka”, kolektas paperajn buŝtukojn. Nun ŝi havas pli ol 118 000 pecojn kaj estas monda rekordulino.\n\nLa kolektantino loĝas en la pitoreska vilaĝeto Ruska ĉe la slovaka-ukraina limo je ĉirkaŭ 500 km oriente de la ĉefurbo Bratislavo. La buŝtukojn ŝi konservas en bela kaj komforta familia domo, en kiu estas „buŝtuka ĉambro”. Laŭ ŝi, paperaj buŝtukoj havas fortan ĉarmon kaj potencon. Ili povas unuigi homojn tra la tuta mondo. Danke al la buŝtukoj ŝi ekkonis multajn famajn homojn. Ekzemple, la slovaka eksprezidento Andrej Kiska kaj la aktuala hungara prezidento János Áder subskribis buŝtukojn el ŝia kolekto. Kozáková organizis kvin regionajn buŝtukajn ekspoziciojn en Slovakio. Ŝi havas ok slovakajn atestilojn kaj en 2011 gajnis la titolon „Rekordulino de la jaro” en Slovakio.\n\nLa kolektantino ricevis tri atestilojn de la Guinness-libro de mondaj rekordoj: la unuan en 2006 pri kolektitaj 21 000 buŝtukoj, la duan en 2007 pri 30 000 kaj la trian en 2012 pri 50 000. La nombro de buŝtukoj en ŝia kolekto ŝanĝiĝas preskaŭ ĉiusemajne. Ne nur amikoj el Slovakio, sed ankaŭ homoj el Hungario, Francio, Norvegio kaj aliaj landoj helpas ŝin en la kolektado.\n\nMultaj siaspecaj kaj ekskluzivaj buŝtukoj troveblas en la kolekto de Kozáková. La plej malgranda buŝtuko longas 8 cm, kaj la plej granda longas ĝis 12 m. La plej malnovaj buŝtukoj devenas de la periodo 1940-1960.\n\nBuŝtukoj havas diversajn motivojn. Ne estas mirige, ke en ŝia unika kolekto troviĝas buŝtukoj kun portretoj de la imperiestrino Elizabeto de Aŭstrio-Hungario (Sisi), de la usona kantisto kaj reĝo de rokenrolo Elvis Presley, de la brita rokgrupo The Beatles kaj de la usona aktorino kaj filmstelulino Marilyn Monroe. Aliaj buŝtukoj bildigas gitaron, aŭton, trajnon. Iuj buŝtukoj similas al monbiletoj aŭ havas vidaĵojn de Berlino, Budapeŝto, Parizo, Afriko.", "author": "Julius HAUSER", "categories": ["Aktuale", "BUŜTUKOJ", "Hobio"], "audio_links": null}
{"url": "https://www.monato.be/2021/012859.php?p", "title": "Kaŝnomoj", "published": "2021-06-01 00:00:00", "content_text": "Mi ofte demandas min, kial tiom da verkistoj kaŝas sin malantaŭ kaŝnomoj. Ĉu ili estas tro modestaj, aŭ ĉu ili timas, ke ili estos atakitaj de furiozaj legantoj? Pri kelkaj aŭtoroj mi jam scias la respondon.\n\nEkzemple, dum jarcentoj eldonistoj rifuzis eldoni verkojn de inaj aŭtoroj. Eble pro tio la franca romanistino Amantine Lucile Dupin ĉiam uzis la plumnomon George Sand, per kiu ŝi estas universale konata, dum la angla aŭtorino Mary Ann Evans nomis sin George Eliot (alia George!).\n\nLa situacio iom ŝanĝiĝis, sed eble ne sufiĉe ankoraŭ. Sendube la plej sukcesa hodiaŭa verkisto de infanromanoj estas J. K. Rowling, tutmonde konata kiel aŭtorino de la serio Harry Potter , de kiu aperis multege da tradukoj. Ŝi ja estas virino, sed per la nuraj inicialoj oni ne rekonus tiun fakton.\n\nAlia infanromano, kiu estas tutmonde konata en multege da lingvoj (ankaŭ versio en Esperanto ekzistas), estas Alico en Mirlando . La aŭtoro estis angla matematikisto, nome Charles Dodgson, sed ŝajne li ne volis, ke la publiko sciu, ke li, kiel alte respektata matematikisto kaj aŭtoro de verkoj pri sia scienca fako, skribas librojn por infanoj. Do li adoptis la kaŝnomon Lewis Carroll. Oni rakontas, ke la Reĝino Viktorio, patrino de granda familio, estis tiom ravita post legado de Alico en Mirlando , ke ŝi postulis, ke oni havigu al ŝi la aliajn librojn de la aŭtoro. Ŝi certe seniluziiĝis, ricevinte kvanton da pezegaj volumoj pri matematiko kaj logiko.\n\nClaude Piron estas konata nomo inter niaj legantoj. Profesie li estis psikologo, kaj li verkis seriozajn librojn pri sia fako kaj pri Esperanto, sed ankaŭ krimromanojn kaj la malprudan poemaron Malmalice sub la pseŭdonimo Johán Valano. Plie li verkis sian romanon Ĉu ŝi mortu tra-fike? sub plia kaŝnomo: Johán Balano („balano” estas la ekstremaĵo de la peniso, do intence maldeca esprimo).\n\nSimile, la tre respektinda doktoro Kálmán Kalocsay kaŝis sian veran nomon sub la pseŭdonimo Peter Peneter, kiam li publikigis sian erotikan poemaron Sekretaj sonetoj . Oni supozas, ke tiuj respektataj profesiuloj ne deziris embarasi siajn familianojn per siaj pli malseriozaj skribaĵoj, aŭ ke ili volis klare distingi inter sia profesia aktiveco kaj sia triviala verkado.\n\nLa irlanda verkisto Brian O'Nolan uzis la du plumnomojn Flann O'Brien kaj Myles na gCopaleen. Sub la lasta, li verkis la satiran irlandlingvan romanon An Béal Bocht (La povra buŝo), kiu estas rigardata kiel la plej bona irlandlingva romano de la 20a jarcento.\n\nSed eble la plej kurioza uzado de pseŭdonimoj estas tiu de la portugala poeto Fernando Pessoa kaj de la hispana poeto Antonio Machado (sendube la plej elstara hispana poeto de la 20a jarcento). Pessoa estis rimarkinde fekunda verkisto. Li verkis ne nur sub sia propra nomo, sed kreis proksimume sepdek kvin aliajn, el kiuj tri estas la plej notindaj, nome Alberto Caeiro, Álvaro de Campos kaj Ricardo Reis. Li ne nomis ilin „pseŭdonimoj”, sed „heteronimoj”.\n\nMachado konis la verkaron de Pessoa kaj mem kreis du imagajn poetojn, Juan de Mairena kaj Abel Martin, kiujn li priskribis kiel „apokrifajn”. De tiuj malaŭtentaj poetoj li inventis plenajn biografiojn, kun la datoj kaj lokoj de iliaj naskiĝo kaj morto, detaloj de ilia vivo, kaj listoj de iliaj verkoj. La supozatajn versarojn de tiuj poetoj verkis Machado mem, sed ili ege malsimilas lian ceteran poezion, kiu estas de grandega sed profunde malĝoja beleco, spegulanta la tragikajn cirkonstancojn de lia vivo.\n\nOni povas supozi nur, ke Machado provis malpezigi sian malfeliĉon per tiuj malseriozaj kaj ne tute kompreneblaj „apokrifaj” versoj. Je mia unua legado de la poemoj atribuitaj al Mairena kaj Martin mi supozis, ke temas pri veraj personoj, kaj mi surpriziĝis, kiam mi malsukcesis trovi iliajn nomojn en la historio de la hispana literaturo – kompreneble, ĉar ili neniam ekzistis.\n\nTute malsimila al la ĉi-supraj okazoj estis tiu de la skota poeto James MacPherson. Li iĝis fama per la publikigo de la impona epopea poemego Ossian . Li pretendis, ke ĝi estas angligita versio de antikva kelta manuskripto, kiun li ie malkovris. Sed tia manuskripto neniam aperis, kvankam multo en la teksto de MacPherson evidente devenas de irlandaj kaj skotaj fontoj, kiuj inkludas manuskriptojn kaj buŝajn tradiciojn kaj legendojn, longe konatajn en ambaŭ keltaj landoj. Laŭ la legendoj, Ossian estis irlanda poeto kaj militisto, filo de la triajarcenta heroo Fingal (gaele: Fionn) MacCumhail. MacPherson asertis, ke la epopeo estas verko de Ossian mem. Kiam kleruloj en Skotlando akuzis MacPherson pri trompo kaj fraŭdo, li reagis per publikigo de la kompleta teksto en la gaela. Oni asertas, ke li mem tradukis sian anglalingvan publikaĵon en la gaelan, kaj prezentis ĝin kiel originalon. La tuta afero estas ankoraŭ temo de disputo.\n\nĈu estas akceptebla tia konduto, estas ankaŭ disputende. La angla poetino Elizabeth Barrett Browning eldonis poemaron sub la titolo Sonetoj el la portugala . Tamen la sonetoj tute ne devenis el la portugala. Ili estis verkoj de Elizabeth mem.\n\nOni povas konsenti (aŭ ne, se vi volas!), ke la uzado de kaŝnomoj en literaturo estas laŭleĝa kaj absolute ne malhonesta. (Intenca fraŭdo estas tute alia afero.) Eĉ kontribuantoj de artikoloj en MONATO kelkfoje skribas sub pseŭdonimoj. Tion ili ja rajtas fari, ĉu ne?\n\nGarvan Makaj' , pseŭdonimo de Garbhan MacAoidh, estas plurlingva tradukisto kaj verkisto, kiu kontribuas al MONATO ekde 1988.", "author": "Garvan MAKAJ'", "categories": ["Aktuale", "ESEO", "Literaturo"], "audio_links": null}
{"url": "https://www.monato.be/2021/012861.php?p", "title": "Originalaj horloĝoj el gramofonaj diskoj", "published": "2021-06-01 00:00:00", "content_text": "En la lastaj jardekoj de la pasinta jarcento, amason da vinilaj diskoj kolektis muzikŝatantoj, ĉar en tiu periodo diskoj estis la plej bona maniero registri muzikaĵojn. Tamen, la vivo rapide progresis kaj aperis pli modernaj manieroj registri muzikon. Rezulte, por multaj homoj vinilaj diskoj fariĝis kvazaŭ superfluaj objektoj. Hodiaŭ, el tiuj gramofondiskoj, lertaj homoj kapablas krei neimageblajn aferojn.\n\nLa 34-jaraĝa litovo Laurynas Mazeliauskas kun sia amiko Žilvinas Kuprėnas grandkvante akiras malnovajn jam nenecesajn gramofondiskojn el Germanio. Amiko amase kaj malaltkoste ilin aĉetas en germanaj muzikbazaroj kaj portas al Litovio. Utilajn diskojn li prenas por si mem, kaj aliajn li transdonas al Laurynas kaj Žilvinas. El malnovaj diskoj ili faras originalajn horloĝojn. Laurynas konfesis, ke la ideo venis en lian kapon antaŭ dek jaroj en Barcelono. Tiam li vidis, ke strata pentristo sur diskon pentris ajnan bildon. „Tiam min frapis la ideo, ke disko povas esti ne nur surpentrita, sed ke eblas per lasero ankaŭ transformi ĝin en praktikan artverkon. Per aldono de mekanismo oni povus krei originalan surmuran horloĝon. Horloĝo el malnova vinila disko povus simboli longvivecon”, komentis Laurynas.\n\nPor ke lasermaŝino gravuru sur la diskon deziratan motivon unue necesas prepari la maketon kaj poste doni ĝin al la maŝino. Ĝi ĝuste transmetas la motivon sur la vinilon. Unuan provon Laurynas faris el disko, kiun al li donis lia avo. La rezulto estis ege sukcesa. Ĉiuj amikoj kaj konatoj multe laŭdis la eksperimenton. Pasiiĝinte pri la ideo ambaŭ viroj decidis, ke sur diskoj devos aperi simboloj kompreneblaj por ĉiuj: nomoj de muzikaj grupoj, siluetoj de mondskale famaj urbaj monumentoj, sportaj simboloj, diversaj abstraktaj elementoj, porokazaj motivoj rilataj al Valenteno, Novjaro kaj aliaj festoj. En ok jaroj da aktivado Laurynas kaj Žilvinas kreis ĉirkaŭ kvincent modelojn de murhorloĝoj.\n\nVinilaj horloĝoj estis surpriza novaĵo. La originalaj memoraĵoj rapide elĉerpiĝis. Gravuraĵoj de simboloj de litovaj urboj kaj korbopilkaj motivoj estis la plej popularaj en Litovio. Dume eksterlandanoj tre ŝatas horloĝojn kun simboloj de elstaraj muzikgrupoj, aŭ aŭtoj kaj motorcikloj.\n\nKiam la artistoj kreis sian interretan paĝon Crop Shop , ilin trafis petoj el aliaj landoj. Homoj sendis fotojn, kaj ili petis sur la diskoj eternigi iliajn hejmbestojn: hundo, kato, akvaria fiŝeto ... aŭ eĉ laboreja ĉefo. Kune kun la fotoj, multaj sendis ankaŭ la diskojn.\n\nAntaŭ Kristnasko kompanioj pli aktiviĝas en serĉado de donacoj por siaj dungitoj. Antaŭe ili kutimis donaci diversajn tasojn, ombrelojn kun kompaniaj emblemoj, sed nun ili strebas al pli originalaj ideoj kaj malkovris la vinilajn horloĝojn, sur kiujn ili aldonas aŭ kompanian simbolon aŭ ajnajn surskribojn, festajn dezirojn ktp.\n\nLaurynas konfesis, ke ne ĉiuj homoj traktas ilian agadon same. „Okazas, ke iu, rigardante iaman vinilan diskon, el kiu estis farita horloĝo, bedaŭras, ke oni difektis bonan objekton, kaj la homo demandas sin, ĉu vere estis inde senvalorigi ĝin. Sed mi ne konsentas pri tio, ke ni detruas bonajn aferojn. Tiuj diskoj amase vendiĝas en germanaj pulbazaroj kontraŭ prezo inter 20 kaj 50 cendoj, kaj ni transformas ilin en artajn objektojn. Vere, ni ne detruas vinilajn diskojn; ja niaj produktoj ĝojigas multajn”, li klarigis.", "author": "LAST", "categories": ["Aktuale", "INVENTEMO", "Moderna vivo"], "audio_links": null}
{"url": "https://www.monato.be/2021/012863.php?p", "title": "Rekrei la paradizon", "published": "2021-06-01 00:00:00", "content_text": "Unu el la gravaj problemoj de nia moderna mondo estas sendube la detruado de la naturo kaj ĝiaj konsekvencoj, interalie rilate la mondan klimaton. Pri tio ni emas plendi, protesti, manifestacii kaj premi la politikistojn, sed tio apenaŭ donas praktikajn rezultojn. Dum la lastaj jaroj aperis homoj kaj institucioj, kiuj ne nur protestas, sed praktike agas por mildigi la detruadon de arbaroj. Ni montras ĉi tie unu el tiuj iniciatoj, nome la laboradon de Instituto Terra , en Brazilo. Temas pri valora strebo.\n\nLa homo, kiu respondecas pri la granda sukceso de tiu institucio estas eminenta brazilano: Sebastião Salgado. Li naskiĝis en 1944 kaj studis ekonomikon. Li estis ankoraŭ junulo, kiam li unuafoje prenis en siajn manojn fotilon. Li tuj enamiĝis al la fotografarto. Baldaŭ li forlasis ĉion alian por sin dediĉi al vojaĝado tra la mondo por fotografe dokumenti la homaron kaj la naturon. Li fariĝis speco de „mondcivitano” kun studio en Parizo.\n\nLi vizitis ĉiun angulon de nia planedo kaj kaptis nigrablankajn scenojn kun mirinda arta kvalito. Iom post iom, li famiĝis kiel fotoĵurnalisto, preskaŭ ĉiam kun socia inklino montri la vivon de homoj, ofte en malfacilaj situacioj. Li fotis militon en Afriko, konfliktojn en Irako, suferon en Amazonio kaj pejzaĝojn en lokoj neniam antaŭe surpaŝitaj de homoj. Li publikigis diversajn belegajn (fojfoje tragikajn) librojn kiel Terra , Genesis , Trabalhadores (Laboristoj) k.a. Eĉ literaturan premion li gajnis en Brazilo, pro dokumenta verko. Pro sia profunda konscio pri la neceso valorigi la homon, li kunlaboris kun UNICEF, kun la Alta Komisiito de Unuiĝintaj Nacioj pri Rifuĝintoj, kun Monda Organizaĵo pri Sano kaj kun Amnestio Internacia, inter aliaj.\n\nKiam Sebastião Salgado estis infano, li vivis en la familia bieno, en la municipo Aimorés de la ŝtato Minas Gerais en sud-orienta Brazilo. Tie li vivis meze de la belega Atlantika Arbaro. Li diras, ke li pasigis sian infanaĝon en „paradizo”.\n\nLa Atlantika Arbaro estas vastega regiono, kiu formas larĝan strion laŭlonge de la orienta marbordo de Brazilo. Tipe tropika arbarego, same riĉa kaj grava kiel la amazona arbaro, ĝi tamen troviĝas sur multe pli fekunda grundo, kio igas ĝin multe pli densa kaj varia. Ĝi situas en 3420 municipoj de 17 brazilaj ŝtatoj, kaj atingas krome partojn de Paragvajo kaj Argentino. Oni kalkulas, ke ĝi formiĝis antaŭ 50 milionoj da jaroj, kaj ke indiĝenoj vivas en ĝi de antaŭ almenaŭ 10 000 jaroj. Ĝiaj faŭno kaj flaŭro estas mirinde ampleksaj: 261 specioj de mamuloj, 1020 specioj de birdoj, 197 de reptilioj, 340 de amfibioj, 350 de fiŝoj. Ekde la koloniado fare de Portugalio, antaŭ 500 jaroj, oni sisteme detruis tiun paradizon, tiel ke ĝi reduktiĝis jam al 10 procentoj de la origina areo. Kompreneble, pro tio specioj malaperis aŭ estas minacataj de malapero. Jen katastrofo, se oni pensas, ke ankoraŭ nuntempe oni trovas novajn speciojn neniam antaŭe priskribitajn de sciencistoj. En tia paradizo vivis Sebastião Salgado dum sia infana tempo.\n\nKiam li estis jam nejuna famulo, li devis reveni al la bieno de sia infanaĝo, kiun li heredis. Li trovis malĝojigan panoramon: la iama paradizo estis transformita en preskaŭ-dezerton. Ĝi nun konsistis el nudaj kampoj, kie mankis akvo kaj vivo. Pri tio li bedaŭre plendis al sia edzino, Lelia Walnick Salgado. Kaj jen ĉi tiu eksterordinara virino ekkriis per decida voĉo:\n\n- Kial ni ne replantu ĝin? Ni rekreu la paradizon!\n\nTiam komenciĝis vera sagao. Pro siaj fama nomo kaj prestiĝo, Sebastião Salgado (kun intensa, decida partopreno de Lelia) havigis al si gravajn partnerojn kaj fondis Instituto Terra . Tio estas privata institucio, per kiu oni kreis projekton revivigi la arbaron en la bieno. Unue oni starigis tie naturrezervejon, kaj de la jaro 1998 komenciĝis vartado de plantidoj originaj de tiu regiono, kaj amasa, sistema replantado sur 700 hektaroj. Naskiĝis tie 2,5 milionoj da arboj de 290 originaj specioj. Post nur kelkaj jaroj, verda densa tapiŝo jam estis videbla, kaj post 20 jaroj la paradizo estis denove impona. Denove estas tie troveblaj 172 birdospecioj, 33 specioj de mamuloj, 15 specioj de amfibioj, 15 de reptilioj. Reviviĝis pluraj akvofontoj, kiuj estis malaperintaj.\n\nNuntempe Instituto Terra akceptas vizitantojn por eduka konsciigo pri la graveco de la arbaro kaj transdonas spertojn al studentoj kaj kamparanoj en la ĉirkaŭa regiono, tiel ke aliaj bienposedantoj alprenas similajn iniciatojn pri replantado. Se oni rigardas la fotojn de la bieno de Salgado en la jaroj 2001 kaj 2019, tiam jam ne necesas argumentoj.\n\nSebastião Salgado ricevis multajn premiojn pro sia naturdefenda laboro. Unu el la lastaj premioj li ricevis en 2019 dum la Librofoiro de Frankfurto, transdonita de la Asocio de Germanaj Eldonistoj kaj Librovendistoj. Sed oni neniam forgesu la decidan ideon kaj fervoran laboradon de Lelia Walnick Salgado.\n\nJen kion diris la aktivulo en intervjuo: „Kiam mi vidis, ke la unuaj arboj naskiĝas en grundo tute mortinta, kiam mi vidis, ke birdoj revenas, kiam mi vidis, ke akvo revenas, tiam mi komprenis, ke arbo estas kvazaŭ homo. Kiam homo naskiĝas, oni devas lin protekti, instrui pri piedirado, pri parolado. Arbo estas tute simila. (...) mi vidis, ke estas espero, kaj ke espero certe ligiĝas al la planedo.”", "author": "Paulo Sérgio VIANA", "categories": ["Aktuale", "BRAZILO", "Medio"], "audio_links": null}
{"url": "https://www.monato.be/2021/012865.php?p", "title": "Premio por miljara arbo", "published": "2021-06-01 00:00:00", "content_text": "Jam kelkajn jarojn oni povas sekvi kun intereso la internacian konkurson Eŭropa arbo de la jaro , kiun ĉiujare organizas Asocio de Mediopartnereco (angle Environmental Partnership Association , EPA). La konkurso, lanĉita en 2011, volas atentigi pri arboj kiel gravaj naturriĉaĵoj, kaj gravas ne beleco, grandeco aŭ aĝo de la arbo, sed precipe ĝia historio rilate al homoj kaj la natura medio, kie ĝi kreskas.\n\nĈi-jare la rezultoj de la internacia konkurso publikiĝis dum la internacia unutaga konferenco Ni plantas por estonteco – plantado de tri milionoj da arboj en Eŭropo , kiu okazis en Bruselo. Partoprenis la konkurson 14 arboj el 14 eŭropaj landoj. Voĉdonis pli ol 604 000 homoj el tuta Eŭropo, kaj pintan sukceson havis la tiel nomata arbo de sorĉistinoj en Hispanio, kiu gajnis kun subteno de 104 264 voĉoj. La duan lokon atingis grandega kaj majesta platano en Kalabrio (78 210 voĉoj), kiu estas hodiaŭ la plej granda platano en Italio. La trian premion gajnis platano en Dagestano (66 026 voĉoj).\n\nLaŭ botanikistoj kaj kultivistoj, la venkinta hispana ilekskverko ( Quercus ilex ) en la regiono Aragono havas proksimume mil jarojn. Hispanaj legendoj rakontas pri tempoj, kiam sorĉistinoj dancis kaj festis ĉirkaŭ ĉi tiu kverko. Hodiaŭ ĉirkaŭ la kverko lokaj homoj renkontiĝas por okazigi diversajn festojn kaj eventojn. Oni parolas pri tio, ke ĝia longviveco dependas de zorgoj de bonaj najbaroj kaj de dancoj de sorĉistinoj.\n\nEn la itala regiono Kalabrio, kiu situas en la plej suda parto de la duoninsulo, troviĝas ekzemplero de Platanus orientalis . Oni supozas, ke ĝi estis plantita de monaĥoj, kiuj alvenis al Kalabrio antaŭ pli ol mil jaroj kaj konstruis tie la ermitejon Sant'Elia. Ĝia trunko estas eble eĉ pli maljuna. Ĝi estas tute kava kaj havas aperturon pli ol tri metrojn larĝan. Kiu eniras, tiu havas la senton esti en nekredebla kaverno.\n\nLa antikva oriento estas plena de legendoj kaj misteroj. Laŭ unu el ili, la granda reganto de Oriento, Nader Ŝaho, flegis ĝermojn de platano, kiu ornamis la terenon de la moskeo en la historia dagestana urbo Derbent, kiu estis fondita en la mezo de la kvina jarcento. La orienta platano ( Platanus orientalis ) havas 284 jarojn kaj estis dum sia longa vivo muta atestanto pri multaj vizitantoj kaj elstaraj artistoj, kiel interalie ankaŭ la verkisto, literatura kritikisto, publicisto kaj decembristo (partoprenanto de la ribelo en decembro 1825 en Rusio) Aleksandr Aleksandroviĉ Bestuĵev, kiu admiris ĝian grandecon kaj majestecon. Hodiaŭ ĉi tiu platano ornamas la centran parton de la moskeo, kaj lokaj loĝantoj kaj vizitantoj plue kreas novajn legendojn pri ĝi, poemigas ĝin kaj prezentas ĝin ankaŭ en pentraĵoj.", "author": "Julius HAUSER", "categories": ["Aktuale", "KONKURSO", "Moderna vivo"], "audio_links": null}
{"url": "https://www.monato.be/2021/012868.php?p", "title": "Pandemia obezeco", "published": "2021-06-01 00:00:00", "content_text": "La kronvirusa pandemio influas la sanstaton de homoj, ne nur forprenante la vivon de infektitoj, sed ankaŭ laŭ aliaj ne-rektaj manieroj.\n\nEnketado de privata instanco pri dungado, farita komence de ĉi tiu jaro, montris, ke 32,7 % de la koreaj plenkreskuloj atingis korpan plipeziĝon de averaĝe 5,8 kg en unu jaro. Laŭ raporto de la korea Nacia Asekura Servo pri Sano (NHIS) obezeco ĉe viroj kreskis de 45,7 % en 2018 al 47,8 % en la pasinta jaro.\n\nNotinde estas, ke la obezeco de viroj havantaj inter tridek kaj kvardek jarojn atingis la plej altajn nivelojn, respektive 54,0 % kaj 52,6 %. Obezeco estas difinita de la Monda Organizaĵo pri Sano kiel unu el la kvin plej danĝeraj mortokaŭzoj. Ĝi estas taksata kiel nova speco de epidemio de la 21a jarcento.\n\nFakuloj precizigis, ke la ĉefa kaŭzo de la lastatempe multiĝinta obezeco estas la kovima pandemio. Ili analizas ĝian efikon de la vidpunkto de kvar faktoroj. La plej grava el ili estas manko de fizika aktivado rezulte de hejma laborado anstataŭ laboreja deĵorado, neeblo korpe ekzerciĝi en publika sportejo, kaj tiel plu. Laŭ la supre menciita esploro la tempo de korpa ekzercado de plenkreskuloj draste mallongiĝis, de 4,9 horoj ĉiusemajne antaŭ la pandemio al 1,9 horoj nun.\n\nAlia grava faktoro estas la konsumado de hejmliverata manĝaĵo, kiu plejmulte estas grasa kaj dolĉa, kun tro da kalorioj. Laŭ la sama esploro, la mendoj de liverata manĝaĵo kreskis de 1,4 fojoj, antaŭ unu jaro, al 3,5 fojoj ĉiusemajne. Pli da multkaloria manĝaĵo kune kun malpli da korpa ekzercado kontribuas al pliiĝo de obezeco.\n\nLa tria danĝera faktoro estas deprimo kaj streso. Alia raporto de NHIS montris, ke la nombro de psikiatriaj konsultoj multiĝis je 10,4 % en unujara periodo, dum la tuta nombro de vizitoj al hospitaloj malkreskis je 12,5 %.\n\nInteralie maldungiĝo, malfacilaĵoj por esti dungita, hejma laborado, interdoma bruo kaj maloftaj vizitoj al lernejo kondukas homojn al deprimo kaj streso. La mensaj malordoj stimulas la elsekrecion de kortizolo – tiel nomata streshormono – kiu instigas la volon manĝi kaj do la akumuladon de korpa graso.\n\nLa lasta faktoro estas mallongiĝo de dormotempo, verŝajne pro neregula ĉiutaga agado kaj absorbiĝo en komputilaj ludoj. Manko de sufiĉa dormado kondukas al malplia sekrecio de leptino – la apetit-rega hormono – kaj male, al plia sekrecio de grelino – la apetito-stimula hormono – kiu entute igas homojn avide manĝi.\n\nObezeco kaŭzas ne nur diversajn malsanojn ĉe plenkreskuloj: ĝi povas ankaŭ endanĝerigi la staton de kovimaj infektitoj. Laŭ raporto de Public Health England (Publika Sano de Anglio), publikigita en julio pasintjare, obezeco pligrandigas la riskon de morto de kovimaj viktimoj je kelkdek elcentoj, probable pro ekscesa grashisto kaj akumulado de graso, antaŭinflama kaj hiperimuna reagoj, kaj trombozo. Fakuloj avertas homojn kun kronikaj malsanoj – inkluzive de obezeco – aparte prizorgi sian sanon kontraŭ la kovima pandemio.", "author": "CHO Sung Ho", "categories": ["Aktuale", "KOVIMO", "Moderna vivo"], "audio_links": null}
{"url": "https://www.monato.be/2021/012870.php?p", "title": "Plej bonaj plaĝoj en Kubo", "published": "2021-06-01 00:00:00", "content_text": "La usona retpaĝaro TripAdvisor en sia elekto Travellers Choice 2021: Best of The Best (La elekto de vojaĝanto en 2021: la plej bonaj el la plej bonaj) klasifikis kubajn plaĝojn inter la 25 plej bonaj en la mondo. En la ranglisto troviĝas plaĝoj de la insuleto Cayo Santa María kaj de la banurbo Varadero.\n\nLa insuleto Cayo Santa María, kiu okupas la duan lokon, troviĝas norde de la centra provinco Villa Clara. La plaĝoj de la insuleto famas pro sia blanka sablo kaj kristalpura marakvo. Tiu kuba paradizo, konata kiel „La Blanka Rozo de la Reĝa Ĝardeno”, estas 13 km longa kaj 2 km larĝa. La insuleto havas 11 km da ĉarmaj plaĝoj, inter kiuj plej konataj estas Perla Blanca (blanka perlo), Las Caletas (la havenetoj), Cañón (kanjono) kaj Cuatro Puntas (kvar pintoj).\n\nVaradero, la dek-dua loko en la ranglisto, estas unu el la plej allogaj celoj por vizitantoj de Kubo. Ĝi situas je 120 km oriente de Havano en la nordo de la okcidenta provinco Matanzas. La ĉemara urbo havas 52 hotelojn kaj internacian flughavenon. Oni konsideras ĝin la plej grava turisma loko en la lando.\n\nDum la internacia foiro pri turismo FITUR, okazinta en Madrido en 2018, Kubo ricevis premion pri elstareco kiel lando plej sekura por turismo. Ĝin akceptis Manuel Marrero Cruz, la tiama ministro pri turismo kaj nuna ĉefministro de Kubo.\n\nLa vizitantoj alte taksas Kubon kiel sekuran landon, kio estas ĝia avantaĝo. Dum la pandemio de kovimo oni plenumas rigorajn normojn kontraŭkronvirusajn. Estas PĈR-testoj por turistoj. Ĉiu hotelo disponigas kuracistan helpon kaj izoladon de infektitoj.", "author": "Juan Carlos MONTERO MEDINA", "categories": ["Aktuale", "RANGLISTO", "Turismo"], "audio_links": null}
{"url": "https://www.monato.be/2021/012872.php?p", "title": "Kiel rekoni torditajn, simpligitajn aŭ manipulajn mesaĝojn?", "published": "2021-06-01 00:00:00", "content_text": "Ne nur la kronviruso konkeris la mondon. Ankaŭ la mensogoj kaj falsaj novaĵoj pri ĝi disvastiĝas kiel viruso. Konata flandra ĵurnalo lastmonate eĉ grandtitole anoncis: „Ni serĉas vakcinon kontraŭ la falsaj novaĵoj”. MONATO parolis kun Rakoen Maertens, psikologo, kiu aparte interesiĝas pri tiu fenomeno.\n\nMONATO : S-ro Maertens, vi estas psikologo kaj nun preparas doktoriĝan tezon pri la maniero defendi sin kontraŭ falsaj novaĵoj. Ĉu vi povas iom rakonti pri via laboro?\n\nMaertens: Jes, certe. Mi preparas doktoriĝon en la kembriĝa esplorgrupo pri socia decid-farado ( Cambridge Social Decision-Making Lab ). Tie ni esploras diversajn temojn, kiuj rilatas al falsaj novaĵoj: kio ili estas, kiel ili influas homojn, kaj kiel oni povas protekti homojn kontraŭ ili. Ni ankaŭ konkrete laboras pri la kreado de intervenoj por protekti homojn kontraŭ mensogaj novaĵoj. Mi laboras pri metodo, kiun ni nomas „inokulado-teorio”. Same kiel por medicina vakcino, ni prezentas malfortajn falsajn novaĵojn al homoj kaj montras, kiel ili funkcias, aŭ eĉ ebligas al homoj krei siajn proprajn falsajn novaĵojn. Tiel ili lernas pri la metodoj kaj teknikoj, kiujn uzas falsnovaĵkreantoj, kaj ili trejnas sian psikologian imunsistemon. Do ili estos malpli facile kaptataj de falsaj novaĵoj.\n\nNia plej granda interveno estas 20-minuta ludo, en kiu oni lernas pri ses teknikoj de manipulado/misinformado, mem kreante kaj disvastigante falsajn novaĵojn. La ludo nomiĝas Bad News 1 kaj havas nun pli ol milionon da ludantoj. En 2019 ni esperantigis ĝin, kaj ĉiu povas kunludi kaj kunlerni ĉe http://www.misinformado.net .\n\nMONATO : Ĉu via metodo helpas rekoni falsajn novaĵojn disde veraj?\n\nMaertens: Ĝuste. En iu senco, ni montras al homoj, kiel oni povas rekoni torditajn, simpligitajn aŭ manipulajn mesaĝojn, por ke oni povu distingi ilin de ĝustaj, pli nuancitaj mesaĝoj. Pli specife, lernante ekzakte kiel oni povas tordi la veron, oni lernas distingi inter la mesaĝoj kaj ne nur ĝenerale skeptiki. Tamen, grava demando restas. Ni ne certas kiom longe daŭras la efikoj de niaj intervenoj. Precize same kiel ĉe biomedicina vakcino, eblas ke oni bezonas „revakcinadon”, akcelinjekton por atingi longdaŭrecon. Mi tion esploras en mia doktoriĝa laboro.\n\nMONATO : Aperis en konataj flandraj ĵurnaloj kaj revuoj artikoloj pri via agado, sed por legi tiujn, oni devas esti abonanto, do pagi. Ankaŭ tiun ĉi intervjuon povos legi unue la abonantoj 2 . Falsaj novaĵoj tamen disvastiĝas senpage, rapide, tra la tiel nomataj „sociaj komunikiloj”. Ĉu do eblos iam gajni la batalon kontraŭ falsaj novaĵoj? Ĉu la vero estas rezervita por riĉuloj, kiuj povas pagi por ĝi?\n\nMaertens: Plurajn gravajn demandojn en unu! Bedaŭrinde veras, ke ofte artikoloj aperas kaŝite malantaŭ pagmuro. Tamen, mi ĉiam klopodos plej larĝe disvastigi la sciojn. Kaj la artikolojn en la ĵurnaloj kaj miajn sciencajn artikolojn mi senpage kaj malkaŝe provas disvastigi tra diversaj kanaloj, kiel sociaj komunikiloj, inkluzive tra mia publika Twitter -konto (@RakoenMaertens). Plie ekzistas ampleksaj fontoj, kiuj senpagas kaj bonkvalitas. Tamen, prave, tio certe ne sufiĉas por gajni la batalon kontraŭ la rapide disvastiĝantaj falsaj novaĵoj. Bezonatas grandskala kunlaboro, internacie kaj loke, por amase lertigi kaj spertigi homojn pri la temo, „alfabetigo” pri la psikologio de influo.\n\nMONATO : Jen tezo, kiun oni fojfoje legas: „Ju pli malkontenta oni estas pri sia vivo, des pli influebla oni estas de falsaj novaĵoj.” Ĉu estas vero en tio, aŭ ĉu ankaŭ tio en si mem estas falsa novaĵo?\n\nMaertens: Certe estas iom da vero en tiu frazo. Parte tiu fenomeno okazas, ĉar unu el la dimensioj respondecaj pri la sukceso de falsaj novaĵoj estas grupdinamiko. Kiam oni estas malkontenta, homoj ofte ĝenerale volas pli fortan grupidentecon kaj/aŭ volas respondecigi iun grupon aŭ partion pri ĉiu malbono, kiu okazas. Oni tiel ankaŭ pli facile akceptas novaĵojn, kiuj konfirmas oniajn vidpunktojn kaj identecon, aŭ kiel oni sentas. Tio povas kaŭzi pli malfacilan distingadon inter la diversaj novaĵoj.\n\nMONATO : Tio ligas al simila tezo: „Falsaj novaĵoj ĉiam ekzistos, ĉar la homo legas novaĵojn ĉefe en la espero ricevi konfirmon pri siaj propraj ideoj. Se la ĵurnalo konfirmas la proprajn ideojn de la leganto, oni plu abonos; se ne, oni serĉos alian ĵurnalon.”\n\nMaertens: Parte tio ĝustas. Jes, falsaj novaĵoj certe ĉiam ekzistos. Kaj jes, veras, ke oni preferas legi ĵurnalon, kiu alproksimiĝas al oniaj propraj vidpunktoj. La problemo ne necese estas la ekzisto de falsaj novaĵoj. La vera problemo estas, ke homoj kelkfoje simple ne akceptas novaĵojn, ĉar ili venas el ĵurnalo kun specifa vidpunkto. Tio estas la problemo de polusiĝo. En Usono, ekzemple, oni bone povas vidi, ke kelkaj homoj kredas preskaŭ nur aferojn de unu politika partio kaj preskaŭ nenion de la kontraŭa partio. Tio ofte iĝas pli malbona eĉ: homoj povas bone kunlabori dum jaroj, ĝis ili malkovras, kiun partion la alia subtenas, kaj tiam subite ekestas konfliktoj.\n\nPolusiĝo estas ĉie, en ĉiu lando, en ĉiuj komunumoj, kaj en ĉiuj organizaĵoj. Gravas, ke ni homoj lernu kunlabori kaj akcepti ideojn kaj vidpunktojn de personoj, kiuj ne apartenas al nia grupo. Do ŝlosila laboro estas lernigi ne nur pri bona rekonado de kaj lertigo pri la diversaj specoj de falsaj novaĵoj, sed ankaŭ pri malpolusigo kaj lertigado pri malpolusiĝo. Cetere, tio estas unu el la kialoj, kial mi ŝatas Esperanton kaj mian laboron kiel reprezentanto ĉe UN: mi ĉiam pensas, ke Esperanto estas bona komenco kaj ilo por interkompreniĝo, parte ĉar la Esperanto-komunumo havas homojn de diversaj politikaj flankoj.", "author": "pp", "categories": ["Aktuale"], "audio_links": null}
{"url": "https://www.monato.be/2021/012875.php?p", "title": "Nur Patro Nia", "published": "2021-06-01 00:00:00", "content_text": "En la maja numero de MONATO ( La unua eŭropa literaturaĵo en vulgara lingvo , p. 20-21 ) mi legis pri la latina: „kiu ĝis hodiaŭ restas la oficiala kaj liturgia lingvo de Vatikano kaj de la romkatolika eklezio”. Sed tia ĝi ne plu estas. Kiam mi rigardis lastan jaron dum la kronvirusa krizo la ceremoniojn de la paska semajno, preskaŭ ĉio estis en la itala. Kaj kiam mi en 2019 ĉeestis publikan aŭdiencon en Vatikano, multaj lingvoj estis uzataj (ĝis la araba kaj la pola) kaj nur Patro Nia estis kunpreĝata de ĉiuj en la latina.", "author": "Kees NEEFT", "categories": ["Aktuale"], "audio_links": null}
{"url": "https://www.monato.be/2021/012876.php?p", "title": "Pledo por internaciaĵoj", "published": "2021-06-01 00:00:00", "content_text": "Alexander Shlafer kaj Brian Moon en siaj leteroj (MONATO 2021/04, p. 3) argumentas favore al „kronviruso” anstataŭ „koronviruso”. Do kio pri la konsekvenco? La mallongigo de la nomo de la malsano, kiun kaŭzas la viruso, rezultus ne kiel „KOVIM”, sed kiel „KROVIM”. Tiun lastan formon tamen uzas neniu. Senescepte oni trovas „KOVIM”, „KOVIM-19” kaj „kovimo”. Aŭtoroj en la tri periodaĵoj MONATO , La Ondo de Esperanto kaj Esperanto (artikoloj ekde 2020) nomis la viruson „koronviruso”, „korona viruso”, „kronviruso” kaj „krona viruso”. La Lingva Konsultejo de la Akademio de Esperanto „rekomendas la formojn (en alfabeta sinsekvo) ‚koronviruso’ aŭ ‚kronviruso’.” Cetere, la ĉilia epidemiologo José Antonio Vergara plendis pri la ekzotismo de Esperanto-parolantoj rilate internacian sciencan vortstokon kaj pledis por internaciaĵoj.", "author": "Klaus LEITH", "categories": ["Aktuale"], "audio_links": null}
{"url": "https://www.monato.be/2021/012877.php?p", "title": "Vojaĝo al Kazohinio", "published": "2021-06-01 00:00:00", "content_text": "En la marta numero ( MONATO 2021/03, p. 21-23 ) Garbhan MacAoidh mencias en sia eseo, ke Vojaĝo al Kazohinio estas elĉerpita kaj apenaŭ plu havebla. Mi posedas ekzempleron de la eldono de SAT el 1958, kiun mi volonte pludonus. Interesatoj bonvolu kontakti min per smbrun@sunrise.ch .", "author": "Sonja BRUN", "categories": ["Aktuale"], "audio_links": null}
{"url": "https://www.monato.be/2021/010507.php?p", "title": "Vizito al insulo Kjuŝuo", "published": "2021-07-01 00:00:00", "content_text": "Kjuŝuo estas la trie plej granda insulo de Japanio. Ĝi situas en la suda parto de la lando kaj tre proksimas al Suda Koreio. La insulo estas administre dividita en sep guberniojn. La ĉefa gubernio, kun plej granda samnoma urbo, estas Fukuoka.\n\nPor viziti la insulon Kjuŝuo, la gastoj venas aviadile al la urboj Fukuoka, Osaka aŭ Tokio. Se oni alflugas la japanan ĉefurbon, oni plu veturas al la urbo Fukuoka per rapida trajno Ŝinkansen laŭ la ponto Kaimonkjo, kiu ligas la plej longan insulon Honŝuo kun la insulo Kjuŝuo. Tiel oni povas halti en la urbo Kokura, trarigardi la lokan kastelon, konstruitan en la 13a jarcento, kaj viziti la urbegon Kitakjuŝu.\n\nEn Fukuoka, la ĉefurbo de la samnoma gubernio, videblas multaj imponaj konstruaĵoj de firmaoj, kompanioj, magazenoj. Se oni preferas butikumi, oni iras al la urboparto Hakata. Vizitindas ankaŭ la parko Obori kun malgranda lago, kie urbanoj sportas kaj promenas. Krome vidindas la granda basbalejo Yahoo, kiun posedas la kompanio Softbank . Tie ofte ludas profesiaj basbalistoj. Ekde la basbalejo eblas piediri al la turo Fukuoka (234 m) apud la maro. En la gubernio vizitindas ankaŭ la urbo Dazaifu, konata pro la legendo pri Sugavara no Miĉizane (845-903), scienculo, poeto kaj politikisto.\n\nSaga estas alia gubernio, en kiu allogaj urboj por turistoj estas Arita, Imari kaj Karatsu. En Arita kaj Imari oni faras porcelanaĵojn kaj ceramikaĵojn, kaj la urbo Ureŝino estas konata pro sia verda teo.\n\nEn la gubernio Nagasako troviĝas la samnoma urbo, kiu famiĝis pro la atombombado en 1945. Tie ĉi vizitindas la Pacparko, en kiu estas Monumento je Paco. Oni povas trarigardi la preĝejon Ooura, kiu estas eble la plej malnova katolika preĝejo en Japanio. En la urbo loĝis portugaloj kaj nederlandanoj dum la samuraja periodo. Oni diras, ke portugaloj kunportis la kukon Castella . Ĝi estas tradicia kuko en Nagasako. En tiu gubernio la urboj Sasebo, Ŝimabara kaj Hirado allogas turistojn. En la urbo Sasebo viziteblas la distroparko Huis ten Bosch , kiu reprezentas nederlandan urbon. En Ŝimabara estas fama kastelo. Ĉe tiu urbo la 3an de junio 1991 erupciis vulkano, kio kaŭzis, ke multaj homoj mortis kaj kelkaj domoj estis tute enterigitaj.\n\nMeze de la insulo Kjuŝuo situas la gubernio Kumamoto. En ĝi estas samnoma urbo, en kiu vizitindas la kasteloj Himeĵi kaj Osaka. En la kastelo Kumamoto oni povas vidi multajn ginko-arbojn. En la urbo la gastoj veturas per aŭtobuso aŭ tramo al la ĝardeno Suizenĵi. Ĝi estis konstruita por la feŭdestro Hosokaŭa Tadatoŝi (1586-1641). En la ĝardeno troviĝas la Domo de Verda Teo, en kiu ĉiun jaron okazas ceremonio de tetrinkado. Krome ĉi tie eblas trarigardi ankaŭ la templon Izumi. Se oni havas tempon, estas rekomendinde viziti la vulkanon Aso. Tie videblas ĝia aktiva kratero kaj oni povas baniĝi en iu el la varmaj fontoj.\n\nEn la gubernio Oita indas viziti la urbojn Beppu kaj Jufuin. La varmaj fontoj en Oita estas tre konataj. La mineralakvo estas uzata por kuraci dolorojn en la dorso, por flegi haŭton kaj simile. Tie vidindas la akvofalo Haraĵiri. Oni nomas ĝin la azia Niagaro. Sur la monto Takasaki vivas multaj simioj. La vizitantoj donas al ili bananojn aŭ ion alian manĝeblan. Tamen oni devas esti singardema, ĉar ili ne estas en kaĝoj.\n\nFama granda sportparko troviĝas en la gubernio Mijazaki. Ĉi tien ofte venas profesiaj basbalistoj por trejniĝi. Ankaŭ futbalo estas ludata. En la parko Hejŭadai estas la Turo je Paco.\n\nSur tre malgranda insuleto Aoŝima, nur 1,5 km longa, staras templo. En la urbo Niŝiusuki estas la ravino Takaĉiho. Ĝi ekestis antaŭ multege da jaroj sekve de lafo-fluo post la erupcio de la vulkano Aso. Proksime al ĝi estas tre bela templo, Takaĉiho. Se oni havas tempon, rekomendindas iri al la urbo Niĉinan. Tie eblas naĝi en la maro kaj vidi kopion de monumento, kiu staras sur la Paska insulo de Ĉilio.\n\nEn la gubernio Kagoŝima vizitindas monumento je Saigo Takamori (1828-1877), heroo, samurajo kaj politikisto. En Kagoŝima troveblas la aktiva vulkano Sakuraĵima. Tie famas tre la granda rafano Sakuraĵima kaj alkoholaĵo Ŝoĉu , produktata el batatoj. En la samnoma urbo kuŝas la varma fonto Kiriŝima. De la mezo de oktobro ĝis la fino de marto en la urbo Izumi eblas observi gruojn, kiuj venas el Rusio. En la gubernio estas kelkaj insuletoj, inter kiuj Jakuŝima apartenas al la Listo de Mondaj Kulturheredaĵoj, kaj Tanegaŝima estas konata pro pafilo, kiun portugaloj alportis en Mezepoko.", "author": "HARADA Tsukuru", "categories": ["Aktuale", "JAPANIO", "Turismo"], "audio_links": null}
{"url": "https://www.monato.be/2021/012790.php?p", "title": "Malŝaltu lumilojn, Teksaso!", "published": "2021-07-01 00:00:00", "content_text": "Laŭ datumoj de la Teksasa Departemento pri Parkoj kaj Faŭno, en la ŝtato eblas trovi pli ol 600 diversajn specojn de birdoj, pli multe ol en aliaj usonaj ŝtatoj. Ĉiu tria migranta birdo, kiu havas sian vintran hejmon en meza aŭ suda Ameriko, faras sian vojaĝon tra Teksaso.\n\nLa centra usona migradvojo de birdoj pasas super dense loĝataj lokoj kiel Ĉikago, Hjustono kaj Dalaso. Ĉiujare miliardoj da birdoj iras tiun vojon. Bedaŭrinde ne ĉiuj birdoj atingas la celon. Tre multaj el ili pereas, kiam ili flugas super grandaj urboj.\n\nKial tio okazas? La birdoj migras ĉefe nokte, kaj la urba lumo ofte allogas kaj entute misgvidas ilin. La konfuzitaj birdoj mortas koliziante kun altkonstruitaj domoj. Tutlanda statistiko montras, ke ĉiujare pro kolizio kun fenestroj mortas inter 365 kaj 988 milionoj da birdoj.\n\nPro tio, ke el tiuj tri urboj du estas en Teksaso, la naturprotekta teksasa organizaĵo Texas Conservation Alliance (TCA) lanĉis la kampanjon Lights out, Texas! (Malŝaltu lumilojn, Teksaso). La kampanjo celas lukti kontraŭ luma poluado, precipe en Hjustono kaj Dalaso. Oni rekomendas malŝalti surstratajn kaj endomajn lumilojn videblajn de supre kaj uzi specialajn fenestrajn ŝirmilojn.\n\nSe iu pensas, ke lumo en la nokto povas protekti la loĝantaron kontraŭ krimo, verŝajne tiu malpravas. Laŭ Internacia Asocio pri Malhela Ĉielo ( International Dark-Sky Association, IDA ), tiu influo estas multe malpli granda, ol multaj supozas.\n\nAnoj de TCA kredas, ke simple malŝalti aŭ minimumigi la urban lumon povas grave favori la protektadon de migrantaj birdoj.\n\nAlexander Mikishev estas lektoro, instruas kaj esploras en Hjustono, Teksaso. Esperanton li eklernis en 1979.", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012851.php?p", "title": "Por ĉiuj popoloj kaj por ĉiuj pejzaĝoj", "published": "2021-07-01 00:00:00", "content_text": "Ne supozu, ke la liliputa dimensio (formato 10 x 8 cm) vin trenos al rideto, nek ke vi povos legi la 32 paĝetojn kun ne tro zorga atento, ĉar ili pensigas pri grava problemo: kiom da malfacilaĵoj, baroj, malhelpoj homoj metas inter si kaj alia homo. Eble, vi loĝas en lando, el kiu oni povas facile vojaĝi al aliaj (fakte, nur kelkaj aliaj), simple montrante libreton, ofte kartonkovrilan, sur kiu foto kaj kelkaj biografiaj elementoj, kompreneble, adekvate stampitaj kaj sekurigitaj kontraŭ falsadoj, atestas ion pri vi, aŭ eĉ, lastatempe, kun eta kvadrateto, kiu registris viajn fingrospurojn. Per tiu dokumento vi estas enlasata en alian komunumon de homoj, kiu siavice de propraj membroj postulas similajn paperaĵojn por ilin lasi elen.\n\nMale, pensu, kiom vi povus esti libera, estante nur vi, homo kiel la aliaj homoj, sen deklaro de nomo, nacieco, individueco; kiam vi povus renkonti alian similulon kun la apriora trankviliga supozo, ke li estas sama kiel vi, do, kompreneble, amika (kial ajn supozi la malon?). Tiu, kiun vi renkontas, vidis vian saman sunleviĝon, vian saman sunsubiron, sendepende de la lando, kie vi aŭ li naskiĝis, eĉ sendepende de la tempo, ja ni ĉiuj estas samaĝuloj, se kompari kun la aĝo de la universo. Ne nur al siaj similuloj homoj atencas per malpermesoj: ankaŭ la naturo riskas esti vundita (ja estas ĉiutage vundata): ne liberas homo, se ne liberas ankaŭ naturo. La mondo estas ĉies, vojaĝoj kaj migradoj trapasas oceanojn, landojn, urbojn, registritajn per siaj naciaj nomoj, demokrate skribitaj en la propraj alfabetoj: latinliteruloj ne komprenas ilin? Ne gravas, ĉiuj alfabetoj estas samrajtaj kaj samdignaj. Pasporto estas himno al libero kaj al egaleco laŭ ĉiuj aspektoj.\n\nĈi tiu himno pasas tra pensigaj kaj certagrade hirtigaj scenoj, kun kuraĝa malkaŝo de landoj, kie io tia okazas: homoj batataj, torturataj, kripligataj, knaboj kun trude enbrakigita pafilo, mizeruloj devantaj atendi en malhela kaj frosta kelo aprobon, permeson, devantaj respondi al enketo pri terorismo, devantaj sin tordi en pneŭon por sukcesi kaŝe transiri malpermesitan landlimon; estas evidentigataj diferencoj inter tiuj, kiuj povas kaj ne bezonas disde tiuj, kiuj ne povas , sed ja bezonas . En la listigo de absurdaĵoj elstaras, sed nur unu el la multaj: peti duan pasporton por pluvojaĝi de Bejruto al Tel-Avivo, de Bagdado al Manilo, de Priŝtino al Beogrado, de Skopjo al Nikozio, kaj reen .\n\nEĉ strukturoj plej sinnomantaj akceptemaj havas siajn barilojn, UEA estas eksplicite menciita kiel certagrade barilohava. Do eĉ ni, esperantistoj el bonstataj mondopartoj, kiuj interkompreniĝas, kongresumas, interretas, konsciu pri la multo, kion ni havas, kaj kion aliaj ne havas. La eta Pasporto donas (revas doni) al la posedanto la rajton, ke li povas tion kaj tion (longa listo), kaj ke li ne bezonas tion kaj tion alian (trioble pli longa listo); tiu pasporto validas por ĉiu lando kaj ĉiu pejzaĝo, ĝi ne apartenas al ŝtato, al reĝino aŭ al UEA, la posedanto povas ĝin teni aŭ ĝin forĵeti en la akvon, ĝin flugigi kaj ĝin sekvi tra la aero.\n\nTia tuta rakonto disvolviĝas tra linioj, kiuj nur tipografie estus nomeblaj versoj, ĉar post iom da vortoj, sen ajna ritmo nek (kompreneble) rimo, la linio finiĝas, kaj la okulo glitas al la posta. Pli vasta interspaco tipografie markas dividon interpreteblan kiel dispartigo inter strofoj; se paĝo estas plena nur parte, ni povas konsideri, ke ĉe la posta komenciĝas alia ĉapitro. Tio ne ĝenas, oni simple interpretu la tuton kiel prozpoemon, prozeposon. La lastajn du paĝojn okupas la 52 lingvaj versioj de la frazo Tiu ĉi pasporto validas por ĉiuj popoloj . La verda kovrilo bildigas, ore, migrantan anseron, flugantan super la terglobo.\n\nLa aŭtoro estas Antoine Cassar, tradukis Klára Ertl. Ŝia lingvaĵo estas tre flua kaj impeta, kongrue kun la temo de rajtoj kaj de kondamno kontraŭ malpermesoj. Iom mistere estas, ke ne estas deklarita la originala lingvo; privata enketo malkaŝis, ke la originala lingvo estas la malta, kaj ke la tradukintino apogis sin sur la angla, franca kaj germana versioj. Parto de la enspezoj de la vendado estas de la aŭtoro destinita al UNITED for Intercultural Action , unitedagainstracism.org , eŭropa retejo, kiu subtenas migrantojn kaj rifuĝintojn, kiu ankaŭ volonte akceptas tiucelajn donacojn ĉe www.passaportproject.org .", "author": "Carlo MINNAJA", "categories": ["Aktuale", "Por ĉiuj popoloj"], "audio_links": null}
{"url": "https://www.monato.be/2021/012866.php?p", "title": "Skiado mondpokala", "published": "2021-07-01 00:00:00", "content_text": "Slovakoj entuziasme ĝojkrias. La 20an de marto la 25-jara slovaka skiistino Petra Vlhová havis grandegan sukceson: ŝi venkis en la monda konkurso pri skiado 1 kaj tiel unuafoje akiris la grandan „kristalan globon” por la plej bona skiistino en la mondo. Dum la tuta skisezono ŝi akiris entute 1416 poentojn. La duan kaj trian lokojn atingis respektive la bonegaj svisaj skiistinoj Lara Gut-Behrami (1256) kaj Michelle Gisin (1130).\n\nVlhová specialistiĝis unue pri slalomo. Poste ŝi pliboniĝis en slalomega skiado, kaj en ĉi tiu jaro ŝi montris sian grandan talenton ankaŭ en la tiel nomataj rapidskiaj fakoj, ekzemple en slalomo super-G. Ŝi, kiel la sola skiistino, finis ĉiujn skivetkurojn (31) de la ĉi-jara monda pokalo. Ŝi estis inter la tri plej bonaj skiistinoj entute 10 fojojn: sesfoje ŝi estis la unua, dufoje la dua kaj dufoje la tria. En la grupo de la 10 plej bonaj mondaj skiistinoj ŝi estis en la skisezono 2020/2021 entute 30 fojojn.\n\nLaŭ sportfakuloj, Vlhová gajnis la mondan pokalon danke al sia strikta kaj konscia prepariĝado. Ankaŭ la itala skitrejnisto Livio Magoni – kiun italaj skiistinoj ne akceptis en la pasinteco, ĉar li estas tre postulema en la trejnado – ludis gravan rolon en ŝia sukceso. Sed Vlhová akceptis liajn metodojn, kaj ne estas mirinde do, ke ŝi akiras unu sukceson post alia. Ekzemple dum la pasintjara mondpokala vetkurado ŝi ricevis „malgrandajn globojn” por siaj rezultoj en slaloma kaj paralel-slaloma skiadoj.\n\nVlhová ankoraŭ ne havas medalon en vintraj olimpiaj ludoj. Ŝi havos la ŝancon pri tio venontjare en Pekino. Slovakoj „tenas firme la dikfingrojn”, por ke la modesta skiistino realigu sian revon.", "author": "Julius HAUSER", "categories": ["Aktuale", "SPORTO", "Moderna vivo"], "audio_links": null}
{"url": "https://www.monato.be/2021/012867.php?p", "title": "Kial preĝi?", "published": "2021-07-01 00:00:00", "content_text": "Dum tiu ĉi pandemio, bona amiko, mem ateisto, sed unu el tiuj ateistoj, kiuj ankoraŭ ne komprenas, ke ili mem estas kristanoj (kaj se ili tion komprenus, tion neniel ili agnoskus), demandis min, kiucele preĝi. Li substrekis, ke bezonatas nur nuda kaj pura scienco, ne tiom preĝado. Alia voĉlegis al mi ĵurnalan raporton pri la nunaj vakcinad-kampanjoj kaj asertis, ke ĉio solviĝas per scienco, kaj ke religioj, kaj kompreneble kristanismo, nenion solvas.\n\nMi komprenis la zorgon de la unua, kaj kion celas la dua; mi demandis ambaŭ, ĉu ili ne subtenus kaj akompanus familianon aŭ amikon malsanan, aŭ provus konsoli kaj helpi orfon. Certe jes, respondis ili. Jen ĝuste tie komenciĝas la tasko de religioj, kaj religioj bezonas preĝadon; por religiaj homoj estas nepenseble helpi, konsoli kaj subteni, eĉ vivi, sen preĝado.\n\nPer preĝado religia homo ricevas fortojn por antaŭeniri, des pli en malfacilaj kondiĉoj – demandu kiun ajn bravan monaĥinon, ekzemple – kaj same kiel aero ne kuracos malsanulon, sed ne eblas sen ĝi vivi, iaspeca preĝado estas bezonata. Kompreneble ekzistas multaj homoj, kiuj ne vidas neceson preĝi por alfronti la malfacilaĵojn de l' vivo. Tamen, plurfoje nur Dio kaj ilia konscienco scias, kiom da fojoj ili enkore deziris povi preĝi, aŭ revis je iu Dio, kiu fulme punu malbonulojn. Eble mi troigas, sed se ni ĉiuj same kiel ili sopirus je Dio, ĉio multe pli bone irus en tiu ĉi mondo ...\n\nPor multaj homoj estas tre malfacile kredi je Dio (kaj kompreneble je la utilo de preĝado), ĉar ili ne vidas celon en tiu ĉi universo. Kaj se la universo nek sencon nek celon havas, racio neniel povas ekspliki ion, kio tutsimple ne ekzistas.\n\nĈu eble ankaŭ racio estas rezulto de nura hazardo? Se la evoluo de la universo estus alimaniere okazinta, ĉu povus esti, ke racio ne ekzistus? La tiama kardinalo Joseph Ratzinger kaj nuna emerita Papo en unu el siaj verkoj sin demandas: „La afero estas scii, ĉu kio realas, fontis el hazardo kaj neceso, tio estas, el neracio; ĉu racio estas nura kromefiko de io neracia, aŭ daŭre estas vera tiu ideo, kiu konsistigas la ĉefan konvinkon de la kristanaj fido kaj filozofio: ‚ in principio erat verbum ’, ‚je la komenco de ĉio estis la kreivo de racio’ (...) ĉu racio povas rezigni pri la prioritato de io racia antaŭ io neracia, pri la origina ekzisto de la logos kaj ne nei sin mem?” Nu, bone, sed kie estas Dio?\n\nAkcepti la ekziston de Dio povas esti rezulto de religia sperto, kio ne esprimiĝas per konceptoj, sed tutsimple estas perceptata, aŭ konkludo post analizo de tio, kion oni kutimas nomi pruvoj. Ĉiaokaze ne temas pri afero tute nekonata, kiu senaverte kaj surprize aperas antaŭ la homo, sed temas pri demando, kiun almenaŭ iufoje en la vivo oni alfrontas. Tamen, al la religia fakto ne aplikeblas kutime uzataj mezuriloj. Ne eblas konstrui iaspecan maŝinon por Dion vidi, same kiel ne eblas mezuri fidon. Se oni akceptas la hipotezon pri iu Dio, kiu el nenio kreis universon, oni devos konkludi, ke Lia naturo estas tute malsimila al tiu de Lia kreitaĵo. Do, senesperaj estas la provoj Lin mezuri pere de la kutimaj laboratoriaj teknikoj. La „solidaj” pruvoj vane serĉotaj (teologiaj, kosmologiaj ktp) rilatas al malfacile aplikeblaj kategorioj pri homaj spertoj 1 .\n\nJoseph Ratzinger analizas en Enkonduko en kristanismon , kial por multaj estas tiom malfacile kredi je iu Dio: „(la homo) ... devas ŝanĝiĝi por kompreni, kiom blinda li estas, fidante nur je tio, kion li vidas. Manke de tiu ŝanĝo, se oni ne kontraŭstarigas sin al la kutima inercio, ne eblas fido. Jes, fido estas konvertiĝo, je kiu la homo komprenas, ke li postkuras iluzion, se li akceptas nur la videblaĵon. Jen kial fido estas nepruvebla; ĝi estas ŝanĝo de si mem, kaj nur tiu, kiu ŝanĝiĝas, ĝin ricevas. Kaj ĉar nia kutima inercio trenas nin alidirekten, fido estas ŝanĝo ĉiutage nova; nur je longdaŭra, dumviva konvertiĝo ni komprenas, kion signifas la frazo ‚mi kredas’.” 2\n\nTial fido surprize konsistigas iaspecan vojon al scio. Kaj se estas fido, ŝprucas preĝo.\n\nDum preĝado, same kiel dum konversacio, ni sentas nin akompanataj. Plurfoje, dum tiaspeca konversacio, ni komprenas, kie kuŝas la kerno de niaj problemoj. Kompreneble preĝo ne estas prembutono, kiu aŭtomate liveras la deziratan rezulton. Ankaŭ ne temas pri io, kion Dio bezonas. Preĝo estas por homo. Ĝi estas maniero komunikiĝi, senti sin proksima al Dio.\n\nJes, fojfoje ŝajnas, ke ne estas respondo. Sed ... povas esti, ke ni ne kapablas aŭskulti. Ne ĉiam ni bezonos vidi flaman arbetaĵon 3 por kompreni, ke Dio respondas. Kvankam mirakloj ja ekzistas, ni ne postulu ĉiam havi spektaklaĵojn en la stilo de Spielberg.\n\nĈio, kion Dio deziras signale komuniki al ni, necese transiras nian materian realon. Ni do provu esti kapablaj kapti la mesaĝon, kiu povas troviĝi en unuavide sensignifa detalo, kiu post dua rigardo igas nin levi la okulojn kaj diri: „Dankon! Mi komprenas!”.", "author": "Alberto GARCíA FUMERO", "categories": ["Aktuale", "OPINIO", "Bezono"], "audio_links": null}
{"url": "https://www.monato.be/2021/012871.php?p", "title": "Bredi ekzotajn papiliojn", "published": "2021-07-01 00:00:00", "content_text": "Antaŭ dek jaroj litovo Tomas Solovejus vizitis ekspozicion pri tropikaj papilioj. Kaj lin tuj ekregis la ideo bredi ekzotajn papiliojn hejme. Ili impresis lin per siaj koloroj, kaj iuj el ili per sia grandeco.\n\nSolovejus rakontas, ke la vera laboro komenciĝis per papiliaj krizalidoj – ĉirkaŭ duoncenton da ili li akiris en nederlanda papili-bieno. Por ke la krizalidoj transformiĝu al papilioj, necesis ilin gardi en kondiĉoj proksimaj al ilia vivmedio – temperaturo de proksimume 28 gradoj kaj humideco de ĉirkaŭ 80 %. Post du semajnoj el inkubatoro ekflirtis papilioj.\n\nPapilioj estas insektoj kun pluraj evolufazoj. Plenkreskaj papilioj ovumas kaj el la ovoj venas raŭpoj (larvoj), kiuj manĝas kutime foliojn de plantoj. Ĉiu papilia specio havas siajn preferojn. Ekzemple, la sud-amerika papilio Caligo memnon , ankaŭ konata kiel „Striga Okulo”, vivas en bananaj plantejoj kaj ĝiaj raŭpoj manĝas bananfoliojn, kaj ankaŭ putrantajn bananojn. Ĝi vivas tri monatojn.\n\nEn Litovio estas tre malfacile planti bananujojn. Tamen Solovejus konstatis, ke ĉi tie eblas trovi plantojn, kiuj povas anstataŭi tropikajn nutraĵojn. Tial papilioj, ŝatantaj bananfoliojn el Sud-Ameriko, povas nutri sin per folioj de kanao ( Canna ) kaj sukcese trapasi sian vivociklon. La raŭpoj el aliaj papiliaj specioj (ekzemple Morpho peleides ) volonte manĝas grimpajn plantojn. Ankaŭ ĉi-lastaj ne kreskas en Litovio, sed trifolioj taŭgas. La raŭpoj de noktaj papilioj avide ronĝas foliojn de pirujoj, ĉerizujoj aŭ prunujoj.\n\nSolovejus serioze pripensis unu jaron, per kiuj novaj papilioj riĉigi sian kolekton. Necesis ja havigi plantojn por nutrado de la raŭpoj de novaj papilioj. „Fakte en la litova klimato eblas en unu jaro bredi du generaciojn de papilioj el krizalidoj. Maturaj papilioj tuj zorgas produkti generacion kaj demetas ovojn. Ĵus aperintaj raŭpoj nutras sin ĉirkaŭ du monatojn. Poste ili trapasas pliajn du semajnojn en kokonoj. La novaj papilioj havas tempon demeti siajn ovojn”, emfazas la papilia bredanto. Li aldone rimarkigas, ke la vivo de noktaj papilioj iomete malsamas: iliaj raŭpoj aŭtune enfermiĝas en kokonoj, kie ili restas ĝis la printempo.\n\nLa litovoj ofte opinias, ke noktaj papilioj ne havas okulfrapajn kolorojn kaj ne aspektas belaj. Tamen Solovejus kredas, ke tropikaj noktaj papilioj estas tre belaj. Ekzemple la papilio Argema mittrei havas tre longajn flugilojn kaj imponan vosteton. Plej granda en la mondo estas nokta papilio Attacus atlas . La larĝo de ĝiaj flugiloj atingas pli ol 30 cm. Fakte noktaj papilioj ne bezonas manĝi, kaj ili eĉ ne havas buŝon. Tiuj imponaj papilioj vivas nur dek tagojn.\n\nSpertiĝinte en papilia bredado, Solovejus kreis retpaĝon. Li nomis ĝin kupukupu . Tiu vorto signifas „papilio” en la indonezia lingvo. Preskaŭ ĉiuj papilioj en la tropika kolekto de Solovejus devenas el la indonezia regiono kaj el Sud-Ameriko.\n\nHodiaŭ Solovejus ne dubas, ke eblas bredi papiliojn en sia hejmo, se emo sufiĉas kaj kondiĉoj permesas. Li ofte parolas pri tio al gelernantoj kaj interesatoj. Hodiaŭ tropikaj papilioj fariĝas pli popularaj en geedziĝaj kaj aliaj festoj. Papilioj simbolas tenerecon, purecon kaj novan komencon.\n\nPost kiam papilio mortas, Solovejus inspiras ĝin al nova vivo – en kadro kiel murornamaĵo.", "author": "LAST", "categories": ["Aktuale", "PASIO", "Hobio"], "audio_links": null}
{"url": "https://www.monato.be/2021/012873.php?p", "title": "Lingvoj mortas en lulilo", "published": "2021-07-01 00:00:00", "content_text": "La skribanto loĝas en la ĉuvaŝa respubliko, unu el la landoj, kiuj formas la rusan federacion. Oni parolas ĉi-okaze pri „respubliko” kaj ne pri „regiono” (en Rusio, tiaj estas la „moskva regiono”, la „leningrada regiono” ktp), ĉar la ĉuvaŝoj, lastaj heredantoj de la volgaj bulgaroj, estas ĉi tie la plej multnombra etno. La ĉuvaŝa lingvo estas do la sola vivanta derivaĵo de la ogura branĉo de la tjurk-altaja lingvofamilio. Unesko enlistigis ĝin inter la minacataj lingvoj en 1993, kvankam post la kolapso de Sovetio oni perleĝe establis en la respubliko ĝian samrangecon kun la rusa lingvo.\n\nĈuvaŝio ne estas riĉa regiono. La ĉuvaŝoj serĉantaj pli komfortajn vivkondiĉojn devas tial translokiĝi. Tiuj, kiuj iras de la kamparo al la urbo, fakte ĉesas paroli sian lingvon por ne montri sian devenon. Tiel kreiĝis „disrompiĝo” inter la kamparo kaj la urbo (la „progresanta mondo”), kie dulingveco estis (kaj iel plu estas) forte malinstigata. En la lokaj universitato kaj malsanulejo, la skribanto estas „varbita” (kvankam lia gepatra lingvo, la itala, estas „forta” lingvo) kontraŭ plurlingva edukado por liaj idoj.\n\nEstas interese rimarki, ke la plimulto de la ĉi tie ekzistantaj antaŭjuĝoj baziĝas sur malaktualiĝintaj esploroj plenumitaj en Usono dum la 1950-1960aj jaroj inter hispanlingvaj enmigrintoj. Tiam oni povis ofte legi, ekzemple, ke: „Surbaze de iuj studoj, dulingvaj infanoj efektive havis rezultojn pli malaltajn ol la unulingvuloj”, sed tio ŝuldiĝis ne al la lingvaj kapabloj, sed al la malpli alta soci-ekonomia statuso de enketitoj. Aŭ ke: „Inter la malfavoraj aspektoj de dulingvismo oni substrekas la malfruan evoluon de la lingvaj kapabloj de la infanoj kaj la tendencon al konfuzo pri la interrilato vorto-signifo ktp. Krome [...] dulingvuloj averaĝe bezonas la helpon de parolterapiisto pli ofte ol unulingvuloj”. Aliflanke, laŭ rusa scienca artikolo, „kvankam dulingveco ne malhelpas la disvolviĝon de eksterparola inteligenteco, tio kaŭzas malfavorajn efikojn rilate al la disvolviĝo de funkcia inteligento”.\n\nLa daŭra persisto de tiaj pseŭdosciencaj antaŭjuĝoj kaj de stereotipoj (ofte kondukantaj al la ne-transdono de onia gepatra lingvo pro „honto” pri sia deveno kaj al la emfazado de supozataj malbonaj aspektoj de denaska plurlingveco, kio fakte estis refutita de la scienco en la lastaj 30 jaroj) estigas en Rusio iom post iom unulingvecon, damaĝe al minoritataj lingvoj. Rusigo jam nun disvastiĝas ne nur al urboj, sed ankaŭ al pli grandaj kamparaj centroj.", "author": "Massimo RIPANI", "categories": ["Aktuale", "OPINIO", "Disrompiĝo"], "audio_links": null}
{"url": "https://www.monato.be/2021/012874.php?p", "title": "Teknologia suvereneco en pandemia epoko", "published": "2021-07-01 00:00:00", "content_text": "Kubaj tradicio kaj sperto montriĝas esencaj en la batalo kontraŭ la kronvirusa pandemio en lando, kiu celas daŭran sciencan disvolviĝon kaj deziras iĝi teknologie suverena. Doktoro José Luis Fernández Yero, konsilanto de la prezidanto de la kuba entreprena grupo BioCubaFarma , certigis, ke teknologian suverenecon oni jam atingas en pluraj fakoj, ekde la elpreno de specimeno pere de vatbastonetoj, kiujn oni enigas en la nazon, ĝis la matematika analizo kaj ciferecigo de la koncernaj rezultoj. Teknologia suvereneco rilatas alivorte al la tuta ĉeno de procedoj, kiuj kondukas al diagnozo de pacientoj infektitaj de la kronviruso SARS-CoV-2, sed aplikeblas ankaŭ al aliaj infektaj kaj bakteriaj malsanoj.\n\nPlej certe Kubo baldaŭ posedos teknologion sufiĉan por plenumi siajn proprajn PĈR-testojn (testojn per polimeraza ĉen-reakcio). Ĝi estas plene disvolvita de lokaj sciencistoj kun la celo diagnozi kovimon, kiel certigis doktoro Fernández Yero. La kuba Centro pri Genetika kaj Bioteknologia Inĝenierado (CIGB) produktas necesajn enzimojn kaj reakciilojn uzatajn dum reakcioj de PĈR-testoj: tiamaniere oni atingas teknologian suverenecon ĉe la kovim-diagnozo.\n\nLa metodo PĈR estis inventita en 1984 de la usona biokemiisto Kary Mullis ĉe la firmao Cetus Corporation . Ĝi estas fundamenta por multspeca genetika testado, kiu inkluzivas analizon de antikvaj specimenoj de DNA kaj identigon de infektaj agantoj. Tiu PĈR-tekniko tute revoluciigis la esploradon en la fako de molekula biologio kaj trovas vastan aplikeblon, tiel en klonado kaj studado de gen-esprimiĝo, kiel en serĉado de genetikaj polimorfismoj.\n\nPer la disvolvo de kvar novecaj pulm-ventoliloj (aŭ artefaritaj spiriloj) kun altnivelaj funkcioj, la landa scienco garantias sufiĉan kovradon ĉe la kampo de pulma ventolado, por prizorgi kaj kovim-pacientojn kaj individuojn trafitajn de diversaj aliaj malsanoj. Rimarkindas du el tiuj aparatoj, elstaraj pro siaj teknikaj ebloj: temas pri penetra ventolilo CPAP (kontinua pozitiva aertuba premo), kaj pri penetra ventolilo Pcuvente, kies uzo estas permesata dum postoperacia resaniĝo.\n\nSpertuloj kaj estraranoj dungitaj en entreprenoj kaj institucioj ligitaj al sciencaj projektoj konfirmis, ke en Kubo jam la supre menciita teknologia suvereneco estas realaĵo. Kubo, eta evolulando, kiu longe suferis usonan sieĝon kaj spertis nefavoran evoluon de la pandemio, povas atingi tiajn rezultojn danke al la mondrigardo de ĉefkomandanto Fidel Castro Ruz (eksa ŝtatestro, forpasinta en novembro de 2016), kiu fidis kuban sciencan talenton por impulsi la nacian evoluon.", "author": "Juan Carlos MONTERO MEDINA", "categories": ["Aktuale", "KUBO", "Scienco"], "audio_links": null}
{"url": "https://www.monato.be/2021/012878.php?p", "title": "Albanoj kaj la sendependa Grekio", "published": "2021-07-01 00:00:00", "content_text": "Antaŭ nelonge oni festis la 200-jariĝon de la greka ŝtato (1821-2021). Grekio estis la unua lando akirinta sendependecon disde la Otomana Imperio. Komence, la reĝa Grekio kun siaj 350 000 homoj etendiĝis ĝis Pindo, ĉar, laŭ britoj, ja ne ekzistis grekoj ekster tiu limo. Sed fakte en ĝia teritorio ĉiam vivis ankaŭ neetnaj grekoj, unuavice albanoj, nomataj „arvanitoj” 1 . Ankoraŭ hodiaŭ, en la koro de Ateno, ekzistas la malnova kvartalo Plaka (albane: maljunulino), kaj en ĉiuj vilaĝoj ĉirkaŭantaj Atenon, inkluzive la historian Maratonon, loĝas arvanitoj.\n\nLa vilaĝoj ĉirkaŭ Dodona, antikva sankta loko, portis albanajn nomojn: Adrimisht, Bonile, Breshta, Brianishte, Burdar, Cakrovisht, Cuke, Dober, Frashtan, Gardhiq, Godist, Gramos, Kluboshar, Labçisht, Lozesht, Mushar, Mush, Pine, Perat, Perlep, Rrapçisht, Sul, Shotishte, Tishte, Velçisht, Vranje, Vraste kaj aliaj. Same en Peloponezo, en Tesaloniko kaj en la insuloj.\n\nEstas do logike supozi, ke en la glora naciliberiga milito por la sendependa Grekio partoprenis ankaŭ arvanitoj. Efektive, multaj herooj kaj gvidantoj de tiu milito estis same tiaj: Teodor Kolokotroni, Odise Andruço, Teodor Griva, Laskarina Bubulina, Noti Boçari kaj aliaj 2 . Ne hazarde, en la unua greka parlamento deputitoj libere parolis la albanan lingvon.\n\nTheodoros Pangalos, iama vicĉefministro de Grekio kaj mem arvanito, diris: Neniu povus subigi arvanitojn en Grekio, ĉar ili gvidis Grekion, ili estis generaloj, ĉefministroj, prezidentoj kaj proprietuloj de la ĉefurbo. Sed ili mem „forglutis” sian pasintecon, ĉar ili estis fanatikece konvinkitaj, ke ili estas grekoj kaj, helpe de instruistoj, sukcesis malaperigi la arvanitan lingvaĵon ...\n\nGranda albana paŝao, Ali Tepelena, reginta ĉirkaŭ 40 jarojn sur la vasta teritorio de la nuna suda Albanio kaj triono de la nuna Grekio, intencis krei komunan albanan-grekan sendependan ŝtaton kaj ege kontribuis al la revolucio de 1821. Grekio starigis kaj finance subtenas imponan muzeon dediĉitan al li en Joanino, la ĉefurbo de la greka regiono Epiro.\n\nTamen, bedaŭrinde, laŭ la renoma albana geopolitika analizisto profesoro Shaban Murati, en ĉiuj pompaj festadoj kaj paroladoj aranĝitaj de la estroj de Grekio okaze de ties 200-jariĝo oni neniam esprimis dankemon al albanoj. Ili ne menciis eĉ la paŝaon Ali Tepelena! Tio estas jam delonga politiko sekvata de Grekio post ĝia sendependiĝo, laŭ kiu oni malaperigis aŭ neis spurojn de la arvanita faktoro en la formiĝo de la greka ŝtato – malgraŭ tio, ke ekde 1990 en Grekio vivas kaj loĝas kelkcent miloj da albanaj elmigrintoj, kontribuantaj ĉiuaspekte al la prospero de la lando.", "author": "Bardhyl SELIMI", "categories": ["Aktuale", "BALKANIO", "Politiko"], "audio_links": null}
{"url": "https://www.monato.be/2021/012879.php?p", "title": "Nova leĝo brakumas bestojn", "published": "2021-07-01 00:00:00", "content_text": "En februaro estis aprobita de la kuba ŝtata konsilio leĝo pri besta bonfarto, jura normo por efektivigo de la politiko pri besta bonfarto en la plej granda el la Antiloj.\n\nEkde 1972 Kubo estas unu el la 182 membroj de Monda Organizaĵo pri Sano de Bestoj fondita en 1924, kies sidejo situas en Parizo. Ĝi celas potencigi kaj vastigi la kunlaboradon por protektado de bestoj. Laŭ la organizaĵo besto troviĝas en stato kontentiga rilate al bonfarto, kiam ĝi estas sana, komforta kaj bone nutrata, povas realigi konduton denaskan kaj suferas nek doloron, nek timon, nek streson.\n\nTiu ĉi leĝo estas noveca, moderna kaj konformigita al la aktuala kuba kunteksto, ĉar ĝi estas regularo specifa pri besta bonfarto, kiun oni leĝe difinas kiel fizikan kaj mensan staton de besto laŭ la medio, kie ĝi vivas kaj mortas. Ĝia ĉefa linio estas kontrolado pri la jenaj temoj: konservado de la biologia diverseco, ĝenerala integra klerigo de la loĝantaro pri bestoj, bezono eviti malbonajn agmanierojn kaj kruelaĵojn kontraŭ bestoj, kiuj estas estaĵoj povantaj senti doloron kaj plezuron, kaj kiuj konsistigas interfacon homo-besto-medio.\n\nPor garantii la bestan bonfarton kiel nepran elementon rilate al la sano de bestoj laŭ tutmonda vidpunkto, One Health (Ununura sano) – strategia iniciato aperinta komence de la 2000aj jaroj – konceptas, ke la sano de homoj kaj bestoj interdependas kaj estas ligata al la ekosistemoj, kie ili kunekzistas.", "author": "Juan Carlos MONTERO MEDINA", "categories": ["Aktuale", "KUBO", "Moderna vivo"], "audio_links": null}
{"url": "https://www.monato.be/2021/012880.php?p", "title": "La enigma ŝipano", "published": "2021-07-01 00:00:00", "content_text": "La fiŝkaptista ŝipo Balkan jam du monatojn estis sur oceano. Ni fiŝkaptadis ĉe la bordo de Gvineo. Esti maristo ne estas facile. Dum monatoj ni ne vidas bordon. Ĉirkaŭ ni vastiĝas la senlima oceano.\n\nEn la fiŝkaptistaj ŝipoj ne ĉiuj estas maristoj. La kapitanoj ofte dungas ŝipanojn, kiuj laboras en la ŝipoj pro la pli alta salajro. Iuj el ili havas ŝuldojn, aliaj monhelpas siajn infanojn, kiuj studas en universitatoj, triaj deziras aĉeti loĝejojn.\n\nSame en la ŝipo Balkan laboris kelkaj ŝipanoj. Dum la multmonata naĝado ni ĉiuj tamen iĝis amikoj. Kiam ni ne havis laboron, kiam ni ne devis fiŝkaptadi aŭ prilabori la kaptitajn fiŝojn, ni konversaciis, rakontis unu al alia pri sia vivo, parolis pri niaj estontaj vivoplanoj.\n\nEn la ŝipo estis viro, kiu aspektis ege stranga. Tridekses- aŭ trideksepjara, li estis alta, svelta kun densa nigra hararo kaj nigraj okuloj, brilaj kiel karbo. Lia nomo estis Rumen. Li laboris diligente, sed evitis konversacii kun ni. Silentema, li ĉiam estis sola kaj neniam venis al ni, kiam ni kune manĝis en la vasta ŝipmanĝejo, kie kutime post la fino de la laboro ni sidis kaj konversaciis.\n\nUnue ni preskaŭ ne rimarkis lin, sed poste ni komencis demandi unu la alian, kiu li estas. Petro, la ŝipmaŝinisto, supozis, ke la stranga viro estis en malliberejo, sed post la fino de la puno li ne trovis alian laboron, kaj tial li iĝis ŝipano. Mi mem opiniis, ke li estas introvertito kaj ne ŝatas komuniki kun aliaj homoj. Ja, estas similaj personoj. Tamen mia scivolemo pri tiu ĉi stranga viro pli kaj pli kreskis. Mi deziris ekscii, de kie li estas, kie li loĝas kaj kial li decidis esti ŝipano. La aliaj maristoj kaj ŝipanoj evitis paroligi lin, sed mi deziris konversacii kun li kaj foje mi sukcesis.\n\nLa ŝipo ankriĝis ĉe la haveno de Konakrio, la ĉefurbo de Gvineo, kaj tuj al la ŝipo proksimiĝis infanoj, kiuj komencis peti de ni manĝaĵon. Ni havis konservaĵojn kaj Rumen donis al la infanoj du el siaj konservaĵoj. Tiam mi diris:\n\n- Estas triste rigardi malsatajn infanojn.\n\nLi nur flustris:\n\n- Jes.\n\n- Ĉu vi havas edzinon, infanon? – demandis mi.\n\nMi certis, ke li ne respondos, ke li turnos sin kaj foriros, sed li ekparolis:\n\n- Mi havas nek edzinon, nek infanon.\n\n- Kial vi iĝis ŝipano? – demandis mi.\n\nLi iom hezitis, ĉu daŭrigi konversacii kun mi aŭ eksilenti, sed li komencis paroli. Eble la nudpiedaj gvineaj infanoj, en kies grandaj okuloj videblis malsato, emociis lin.\n\n- Mia fratino – diris li – edziniĝis juna, sed ŝia edzo estas ebriulo kaj hazardludanto. Ili havas sesjaran filinon, sed la edzo fordrinkas kaj forludas ĉiun monon. Mia fratino devas mem lupagi la loĝejon kaj vivteni la familion. Mi decidis monhelpi ŝin. Tial mi iĝis ŝipano.\n\nPost tiu ĉi mallonga konversacio ni plu ne parolis. Li daŭre silente laboris kaj komunikis kun neniu. La ses monatoj pasis. Ni revenis. La maristoj kaj la ŝipanoj disiĝis.\n\nFoje mi kaj mia amiko Vasil kafumis en kafejo „Lazuro”, proksime al la mara parko. La junia tago estis agrabla, suna. La tabloj de la kafejo staris ekstere. Subite mi rimarkis, ke sur la strato, ĉe la kafejo, pasas Rumen, mia eksa kolego, la ŝipano. Mi preskaŭ ne rekonis lin. Nun li estis ege eleganta, vestita en blua kostumo kun hela ĉemizo, ĉerizkolora kravato. Li afable salutis min kaj mi respondis al lia saluto.\n\n- Ĉu vi konas lin? – demandis Vasil.\n\nMi diris, ke Rumen kaj mi servis en la fiŝkaptista ŝipo Balkan .\n\n- Tial mi ne vidis lin duonjaron – rimarkis Vasil.\n\n- Ĉu ankaŭ vi konas lin?\n\n- Mi ne konas lin persone, – ekparolis Vasil – sed mi scias, ke li estis vicdirektoro de la fabriko por akumuliloj. Tamen li estis pasia hazardludanto. Li forludis ĉiun sian monon. Lia edzino ege suferis. Ili havas sesjaran filinon. Tamen pasintjare li ie malaperis kaj dum ses monatoj li ne estis ĉi tie. Nun mi komprenis, ke li estis ŝipano. Post la reveno li ne plu hazardludas. Nun li zorgas pri la familio kaj entute li dediĉas sin al la edzino kaj al la filino.", "author": "Julian MODEST", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2021/012881.php?p", "title": "Helpe al agnosko de juna ŝtato", "published": "2021-07-01 00:00:00", "content_text": "La novan ŝtaton Kosovo jam agnoskis ĉirkaŭ 110 membroŝtatoj de Unuiĝintaj Nacioj, sed ankoraŭ ne Barato, Brazilo, Ĉinio, Rusio, Serbio, kaj ankaŭ ne kvin landoj, kiuj estas membroj de Eŭropa Unio: Grekio, Hispanio, Kipro, Rumanio kaj Slovakio.\n\nEn la malrapida agnosko-procezo, pli ol diplomatio povus helpi kaj muziko kaj sporto, ĉar la internaciaj organizaĵoj estas pli toleremaj pri tio. Nuntempe estas mondskale konataj interalie la kosovaj kantistinoj Dua Lipa, Bebe Rexha, Rita Ora kaj Era Istrefi, kiuj deklaras sin albanoj el Kosovo, kvankam ili vivas kaj laboras alilande.\n\nKosovo jam partoprenas en eŭropaj kaj mondaj futbalaj matĉoj. Aliflanke, kosovaj ĵudistoj de kelkaj jaroj akiras multajn medalojn en diversaj matĉoj. Inter ili estas Majlinda Kelmendi, Nora Gjakova, Distria Krasniqi, Loriana Kuka kaj Akil Gjakova.\n\nSubiginte rusan koleginon en matĉo en Belorusio (Minsk, junio 2019), Majlinda Kelmendi gajnis oran medalon en la Eŭropaj Ludoj, kaj oni do devis hisi la flagon de Kosovo, kvankam Belorusio ne agnoskas Kosovon. Simile okazis en aliaj momentoj, kiel en Daŭho (Kataro), Tbiliso (Kartvelio) kaj Uzbekio.\n\nTre sukcesaj estis ĵudistoj el Kosovo en Eŭropa Ĉampionludo okazinta en Lisbono en aprilo, kie elstaris Distria Krasniqi kaj Akil Gjakova.", "author": "Bardhyl SELIMI", "categories": ["Aktuale", "KOSOVO", "Moderna vivo"], "audio_links": null}
{"url": "https://www.monato.be/2021/012882.php?p", "title": "Salikokoj kreskas ankaŭ en la nordo", "published": "2021-07-01 00:00:00", "content_text": "Antaŭ kelkaj jaroj neniu povis eĉ imagi, ke tropikaj vivuloj povos vivi ankaŭ en Litovio.\n\n„Fakte ankaŭ ni malfacile kredis tion. Sed ni estas frandemuloj, ni ŝatas vojaĝi tra la mondo. Promenante kun amikoj en Karibio kaj Sud-Ameriko, ni plurfoje diskutadis pri tio, kial ni ne povas aĉeti freŝajn kaj bonkvalitajn salikokojn en komercaj centroj de Litovio. Reveninte hejmen, iam ni eĉ komencis esplori, kie en Litovio ni povus ilin aĉeti. Kaj ni ne trovis ilin! Nin kaptis la ideo, ke salikokbieno povus vere ekzisti en Litovio, same kiel ĝi funkcias en aziaj kaj sud-amerikaj landoj. Ni ekinteresiĝis pri tio, kiel oni bredas salikokojn en tieaj bienoj. Kaj jen – post kelkaj jaroj da streĉaj laboroj, serĉadoj kaj analizoj – tropikaj salikokoj aperis en Litovio”, rakontas Algirdas Krupskis, estro de la litova salikokbieno Local Ocean .\n\nApud la ŝoseo – inter la litovaj urboj Vilnius kaj Kaunas – kie nun situas moderna salikokejo 1500 kvadratajn metrojn granda, en 2017 ankoraŭ etendiĝis nur simpla kampo. Grupo da samideanoj obseditaj de la ideo decidis investi en branĉon tute novan por la tri baltaj landoj: bredado de salikokoj. „Fakte puŝis nin antaŭen la forta volo atingi ambician celon: konstante provizi litovojn per la plej bonaj freŝaj salikokoj, kiujn iam ajn ili gustumis. Samtempe nin persekutis necerteco, ĉu ni vere sukcesos, ĉar ja neniu antaŭe faris tion en ĉi tiu regiono, kaj ni trovis neniun literaturan fonton kun instruoj pri tio, kiel komenci tian agadon”, diras Krupskis.\n\nKomence sekvis monatoj da provoj kaj eraroj. Dungitoj vizitis diversajn salikokbienojn tra la mondo kaj akiris specifajn konojn kun la helpo de fakuloj. „Nun la bieno havas ĉion necesan, por ke niaj salikokoj kresku en bonaj kondiĉoj: ni sukcese kreis ilian naturan pacifikan medion en Litovio!” ĝoje asertas la bienestro.\n\nOni nombras ĉirkaŭ 2000 speciojn de salikokoj en la mondo. Litovoj okupiĝas pri la specio Litopenaeus vannamei , kies origino estis en la tropikaj akvoj de la sud-amerika pacifika marbordo. Ĝi estas la plej populara specio de salikoko akvokulture kultivata.\n\n„Salikokoj estas malgrandaj vivuloj kun tre specifa konduto. Ili kunvivas en grandaj grupoj kaj konstante manĝas kion ajn. Ili neniam havas tro multe da manĝaĵo: malsata salikoko povas engluti eĉ alian malpli grandan aŭ malpli fortan samulon”, aldonas la bredanto.\n\nSalikok-alvusojn litovoj importas el Usono, kie la bredantoj jam multe progresis kaj povas garantii la bonkvalitecon de la produkto. „Temas pri aparta teknologio, pri kiu ni ankoraŭ ne havas la kapablon, sed ni planas baldaŭ memstare okupiĝi pri tio, por havi pli da libereco”, aldonas Krupskis.\n\nLa litova salikokbieno situas proksime de granda lago, sed por vivuloj el Pacifiko laga akvo tute ne taŭgas. Necesas krei medion, kiu kongruas kun iliaj naturaj vivkondiĉoj: plena kompleto da bakterioj kaj naturaj mikroorganismoj. Tial la interna temperaturo devas esti ĉiam 30 gradoj kaj la akva 27 aŭ 28. Salikoko estas ekstreme sentema vivulo, kiu reagas eĉ al la plej malgrandaj ŝanĝoj.\n\nAlvusoj alportitaj al la bieno estas metataj unue en malgrandajn akvujojn. Alklimatiĝo, adaptiĝo kaj izoliĝo daŭras kelkajn tagojn. Poste salikokoj moviĝas al la primaraj bredrezervujoj, kie ili pasigas ĉirkaŭ unu monaton. Poste ili iras al mezgrandaj akvujoj kaj fine – post unu monato – al la ĉefa bredsistemo, kie ili restas ĝis la vendado. Oni nutras salikokojn per speciala ekvilibra furaĝo. Ĉar salikokoj estas konstante nutrataj, ili spertas tie malpli da streĉo ol en la oceano, kie ili devas serĉadi nutraĵon. Tio rezultigas pli bonan strukturon kaj kvaliton. Ĉar salikokoj manĝas siajn samulojn, taŭga manĝotempo tre gravas.\n\nNecesas de 90 ĝis 100 tagoj, por ke salikokoj maturiĝu (tiam unu pezas de 17 ĝis 25 g). En la akvujoj de la bieno en diversaj stadioj de matureco kreskas ĉirkaŭ 250 000 ekzempleroj. La nuntempa produktokapablo estas unu tuno monate.\n\nSalikokoj estas konsiderataj kiel la plej popularaj el la marproduktoj, kaj ili estas tre aprezataj de frandemuloj. Same kiel kraboj, ili estas precipe riĉaj je jodo, proteino kaj mineraloj, kiuj helpas al nia imuneco. Ili estas preskaŭ sengrasaj. Jodo troviĝas en salikoko centoble pli multe ol en bovaĵo. Salikokaĵo riĉas je vitamino B12, kiu estas esenca por produktado de hemoglobino kaj por bona nerva sistemo.\n\nLa litovaj salikokbredantoj konstatas, ke pli kaj pli da klientoj interesiĝas pri naturaj produktoj de Litovio. Lokaj salikokoj vendiĝas freŝaj kaj ne frostigitaj, kiel okazas pri importitaj produktoj. Interesatoj povas per Interreto mendi la ŝatatan kvanton da salikokoj, kaj bredantoj tuj kaptos tiom, kiom la kliento mendis.\n\nLa entreprenistoj planas konstrui plian salikokejon grandan je 3500 m 2 .", "author": "LAST", "categories": ["Aktuale", "LITOVIO", "Moderna vivo"], "audio_links": null}
{"url": "https://www.monato.be/2021/012886.php?p", "title": "Korea familio setlas en Usono", "published": "2021-07-01 00:00:00", "content_text": "La usona filmo Minari gajnis premion en la kategorio de la plej bona helpaktorino en la 93a Akademia Filmpremiado (Oskaroj) okazinta la 25an de aprilo ĉi-jare. La filmo nomumiĝis kiel kandidato entute en ses kategorioj, inkluzive de la plej bonaj filmo, reĝisoro, ĉefaktoro, originala scenaro kaj muziko. Nenio speciala rimarkindas pri la fakto, ke usona filmo estas premiita aŭ nomumita en la Oskaroj, kaj tio mem estas neniel atentoveka.\n\nSed troveblas aspektoj neordinaraj pri la filmo Minari . Antaŭ ĉio, la dialogo estas parolata plejparte en la korea, ne en la angla. La reĝisoro kaj verkinto de la originala scenaro Lee Isaac Chung kaj la ĉefaktoro Steven Yeun estas kore-usonanoj, kaj la ĉefaktorino Yeri Han kaj la premiita helpaktorino Yuh-Jung Youn estas koreinoj el Koreio. Mi emas etikedi la filmon „laŭemocie korea filmo”.\n\nMinari bildigas la aŭtobiografian rakonton de la reĝisoro Chung mem, kies gepatroj enmigris el Koreio en la 1980aj jaroj kun „usona revo”. En la filmo korea familio, la gepatroj kaj gefiloj, translokiĝas en etan vilaĝon de Arkansaso. Ili komencas sian loĝadon en malnova loĝveturilo, la patro ekkultivas vastan sovaĝan herbejon kaj la patrino laboras kiel kokida distingistino. Ĉar ambaŭ gepatroj devas laboradi dumtage, ili invitas la avinon el Koreio por varti la infanojn. La avino kunportas interalie semojn de minari , speco de petroselo. Ŝi diras, „ Minari kreskas vivece ie ajn kvazaŭ herbaĉo kaj tial iuj ajn, riĉaj aŭ malriĉaj, povas rikolti kaj manĝi ĝin por sano. Ĝi estas kuirebla por diversaj pladoj kaj utilas ankaŭ kiel medikamento. Minari estas mirinda!”\n\nMinari do ne nur estas speco de vegetaĵo, sed spegulas la familion mem strebantan setli en Usono spite al malfavoraj cirkonstancoj. Plie ĝi simbolas ankaŭ la korean popolon diligentan kaj persistan tra sia tuta ekzistado.\n\nLa filmo patose priskribas la gravecon de familio, la amon inter anoj de la familio, avino, geedzoj kaj genepoj. Ĝi aludas ankaŭ, ke la enmigrado ankoraŭ ludas neneglektendan rolon en la disvolviĝo de la usona socio. La rakonto des pli tuŝis mian koron, ĉar mi mem loĝis kelkajn jarojn ne malproksime de la fona regiono en la 1980aj jaroj, ĝuste en la sama periodo kiel en la filmo.\n\nLa aktorino Yuh-Jung Youn, kiu rolas kiel varmkora avino, ricevis la premion de la plej bona helpaktorino. Ŝi estas 73-jara kaj aktoras de 55 jaroj. Ŝi fariĝis la unua premiito de la Oskaroj inter koreaj geaktoroj, kaj nur la dua inter aziaj aktorinoj post Miyoshu Umeki antaŭ 64 jaroj. Ŝi mem en sia 20a-30a jaraĝo loĝis en Usono pli ol dek jarojn kun sia propra usona revo, kvankam ne nepre kiel aktorino, kaj la revo nun realiĝas sur la ruĝa tapiŝo de la Oskaroj. Ŝi ŝercis en sia danka parolado, „Mi nur laboris diligente laŭ la admono de miaj du filoj kaj jen venas la honoro.” En la postceremonia intervjuo, tamen, probable aludante pri rashataj krimoj, ŝi serioze esprimis sian esperon, ke ĉiuj homoj kun diverskolora haŭto harmonie kuniĝos en unu pli belan ĉielarkon.\n\nLa reĝisoro Lee Isaac Chung, naskiĝinta en Koloradio, pasigis sian infanaĝon en Arkansaso, same kiel la familio en la filmo. Li studis biologion en universitato por fariĝi kuracisto, tamen fascinite de filmoj decidis ŝanĝi sian karieron kaj studis kinon en postuniversitato.\n\nLa aktoro Steven Yeun, kiu rolas kiel la patro, naskiĝis en Koreio kaj grandiĝis en Miĉigano. Li aktoras en filmoj kaj en Koreio kaj en Usono. Kvankam li ne estis premiita, lia nomumiĝo mem kiel kandidato markas pli-malpli grandan mejloŝtonon en la historio de la Oskaroj, ĉar li estas la unua inter aziaj kaj azi-usonaj aktoroj, kiu kandidatiĝas kiel plej bona ĉefaktoro.\n\nKvankam koreoj el Usono kaj Koreio grave kontribuis al la filmfarado, la filmo Minari estas neeviteble usona filmo. Ĝi estas produktita fare de la usona kompanio A24 partnere kun Plan B , kies prezidanto estas la aktoro Brad Pitt. La reĝisoro kaj la plimulto de la geaktoroj estas el Usono, havante la usonan ŝtatanecon. Ĝi estas filmita komplete en Usono, kaj definitive temas pri okazaĵoj en Usono. Sed ĉe la Ora Globo ( Golden Globe ) la filmo malsukcesis konkursi por „plej bona filmo”, pro tio, ke la plejparto de la dialogo estas parolata en la korea. Por rajti je aljuĝo, laŭ la regularo de la Ora Globo, filmo devas enhavi pli ol duonon de sia dialogo en la angla. La filmo Minari tiel estis ekskludita el la kategorio de „plej bona filmo” kaj anstataŭe konsolita per la premio de „plej bona filmo en fremda lingvo”.\n\nFakuloj kritikis la Oran Globon pro rasa diskriminacio, ĉar en 2010 la usona filmo Malgloraj Bastardoj ( Inglourious Basterds ) enlistiĝis kiel kandidato por plej bonaj filmo kaj originala scenaro, malgraŭ malpli ol duono de sia dialogo en la angla. Pro ĉi tiu skandalo aldone al aliaj la Ora Globo nun alfrontas severan reformadon postulatan de holivudaj filmindustrianoj.\n\nLa ĉi-jaraj Oskaroj ne estas la unuafojaj premioj atribuitaj al koreoj. Pasintjare la korea filmo Parazito ricevis la Oskaron en kvar kategorioj: plej bonaj filmo, reĝisoro, originala scenaro, kaj internacia filmo plenlonga. Kvankam laŭ iuj opinioj la Oskaroj ekspluatis la okazon por eskapi el kritikoj, ke oni diskriminacias azianojn kaj azi-usonanojn, estis signofoplene, ke ne-usona filmo, produktita ekster Usono kaj en fremda lingvo, gajnis premion de „plej bona filmo”.", "author": "CHO Sung Ho", "categories": ["Aktuale", "FILMO", "Arto"], "audio_links": null}
{"url": "https://www.monato.be/2021/012887.php?p", "title": "Malsanaj gingivoj: silentaj murdantoj", "published": "2021-07-01 00:00:00", "content_text": "Hipertensio trafas tutmonde inter 30 kaj 45 elcentojn de la plenkreska loĝantaro. Temas pri silenta murdanto, kiu plejofte ne kreas videblajn perturbojn kaj tamen estas unu el la ĉefaj kaŭzoj de antaŭtempa morto pro koratako kaj apopleksio.\n\nPeriodontito (severa gingivito), kiu trafas pli ol duonon de la individuoj, siaflanke ja rilatas al alta risko suferi altan sangopremon. Tiun jam longe supozatan ligitecon inter la du malsanoj klare konfirmas lastatempa esploro plenumita de la itala profesoro Francesco D'Aiuto el Eastman Dental Institute (UCL) en Londono, membro ankaŭ de Itala Societo pri Periodontologio kaj Implantologio (SIdP).\n\nLa studon, aperintan en la ĵurnalo Hypertension , partoprenis 500 personoj kun meza aĝo de 35 jaroj, el kiuj 250 spertis severan periodontiton. Oni konstatis dum la esploro, ke 14 elcentoj de la homoj kun periodontito suferas altan sangopremon, kompare kun nur 7 elcentoj de tiuj en la kontrolgrupo, dum ĉiuj aliaj riskfaktoroj estas egalaj. Laŭ profesoro D'Aiuto, ĉi tiu konstato indikas, ke periodontaj bakterioj ne nur kaŭzas damaĝon al gingivoj, sed estigas ankaŭ sisteman inflaman respondon, kio povas favori la estiĝon de malsanoj kiel hipertensio.\n\nSe konsideri la oftecon de periodontito, kiel rimarkis la fakulo el SIdP, la studo konfirmas la maltrankviligan nombron de homoj, kiuj povus suferi, sen scii tion, de alta sangopremo, kun la tuta kardiovaskula risko, kiun tio kuntrenas. Krome, tio signifas ankaŭ, ke la ligo inter periodontito kaj alta sangopremo establiĝas longe antaŭ ol individuo disvolvas problemon de hipertensio.\n\nLa kuracado de periodontito povas do favori la preventadon kaj limigadon de alta sangopremo: atingi kaj konservi bonan gingivan sanon povus helpi prokrasti la ekaperon de hipertensio kaj povus samtempe plibonigi la mastrumadon de la malsano ĉe homoj, kiuj jam suferas ĝin. Tio estas la konkludo de komuna dokumento, kiun ellaboras SIdP kune kun Itala Societo pri Arteria Hipertensio (SIIA), kun la celo konsciigi pri ĉi tiu ligiteco profesiulojn en ambaŭ fakoj.", "author": "Cristina CASELLA", "categories": ["Aktuale", "GINGIVITO", "Scienco"], "audio_links": null}
{"url": "https://www.monato.be/2021/012891.php?p", "title": "Ĉu Kapuĉaj Robĉjoj? Ne, retteroristoj!", "published": "2021-07-01 00:00:00", "content_text": "En la ĉi-jara majo la funkcio de unu el la plej grandaj petrol-duktoj en Usono, apartenanta al la firmao Colonial Pipeline , estis paralizita dum ioma tempo. Tio estis rezulto de fifama agado de la retpirata grupo DarkSide (Malhela flanko) bazita ie en orienta Eŭropo. Ĝiaj altkvalitaj ret-specialistoj per specialaj piratprogramoj trovis en malmoderna komputila programaro de tiu usona kompanio vundeblajn lokojn. Temis pri aktivigo de virus-programo, kiu blokas la eniron de uzantoj kaj ĉifras la datumaron tiel longe kiel la viktimo ne alpagas deziratan monsumon.\n\nRezulte de la atako la petrolkompanio perdis ĉirkaŭ 100 GB da datumoj kaj devis haltigi la funkciadon de petrol-duktoj, kiuj transportas el Teksaso 45 % de ĉiuj likvaj brulaĵoj uzataj en la orienta parto de la lando.\n\nLa grupo DarkSide prezentas sin kiel „entreprenon” posedantan profesie faritan TTT-ejon kun emoj pri kontaktoj kun ĵurnalistoj kaj kompanioj laborantoj pri malĉifrado. Cinike la grupo publikigis sian kondutkodekson, kiu klarigas, kiu povas esti viktimo kaj kiu ne. Kontraŭ iliaj atakoj estas protektataj hospitaloj, lernejoj, universitatoj, neprofitcelaj organizaĵoj, registaraj agentejoj kaj ankaŭ entreprenoj lokitaj en eks-sovetiaj landoj. Tiu novstila „Kapuĉa Robĉjo” (angle: Robin Hood ) eĉ anoncas, ke parton de la neleĝe akirita mono la grupo donacos al bonfaraj institucioj.\n\nMalgraŭ tio, ke la grupo deklaras, ke „Nia celo estas ricevi monon, sed ne krei problemojn por la socio”, tio ŝajnas blufo. La terureco de la akcidento kun Colonial Pipeline estas ja, ke la retpiratoj ne nur ĉifris kaj fermis la viktiman datumaron, sed ŝtelis ĝin kaj minacis publikigi ĝin en specialaj TTT-ejoj. La akcidento kaŭzis panikon en aĉetado de benzino ĉe la tuta orienta bordo de Usono (en Virĝinio, ekzemple, la prezo de unu galjono da benzino atingis 6,99 dolarojn, kontraste en Teksaso la sama kvanto kostas 2,69).\n\nFinfine, la 10an de majo Colonial Pipeline pagis ĉirkaŭ kvin milionojn da dolaroj al la retbanditoj por la kodo, kiu helpus al la kompanio refunkcigii la komputilan sistemon, kiu priservas la gravajn petrol-duktojn. La pago estis farita en moderna maniero, per kriptovaluto. Oni uzas kriptovaluton, ĉar ĝian transdonon ne eblas spuri.\n\nTuj post la atako kontraŭ Colonial Pipeline la DarkSide -anoj anoncis tri aliajn viktimajn kompaniojn: unu en Usono, unu en Brazilo kaj la trian en Skotlando. Similaj elaĉet-atakoj lasttempe iĝas ege serioza problemo por multaj landoj. Notindas, ke en 2020 repagoj de retatak-viktimoj kreskis je pli ol 300 % kaj egalis al ĉirkaŭ 350 milionoj da dolaroj en kriptovaluto. Averaĝe, la elaĉetsumo de unu akcidento estis 312 000 dolaroj.", "author": "Alex MIKISHEV", "categories": ["Aktuale", "PIRATADO", "Moderna vivo"], "audio_links": null}
{"url": "https://www.monato.be/2021/012892.php?p", "title": "Ĉu iu ajn rajtas traduki ies ajn verkon?", "published": "2021-07-01 00:00:00", "content_text": "La 30an de decembro 2020 juna poetino afrik-usona, Amanda Gorman, eksciis, ke ŝi estas elektita por verki kaj deklami poemon okaze de la invest-ceremonio de Joe Biden, la 46a prezidento de Usono. Iuj asertas, ke Jill Biden, prezidenta edzino, proponis la nomon de tiu 22-jara junulino.\n\nLa poemo ne estis finverkita, kiam la 6an de januaro aprobantoj de Donald Trump invadis la Kapitolon en Vaŝingtono, kie kunvenadas la Usona Kongreso. Tial Amanda Gorman decidis fini sian poemon per instigo al unuiĝo adresita al la usona nacio.\n\nLa 20an de januaro, en flava vesto kaj kun ruĝa diademo, Amanda ĉarmis la publikon deklamante sian tekston The hill we climb (La monto, kiun ni surgrimpas). En ĝi, ŝi admonas siajn samlandanojn al forĵeto de malkonkordo, „ĉar ni scias ke, por pensi ĉefe pri nia estonteco, ni unue flankenmetu niajn diferencojn.”\n\nAnkoraŭ juna, tiam 16-jara, ŝi jam estis elektita „juna poeto de la jaro” en Los-Anĝeleso en 2014. En 2015 publikiĝis ŝia unua poemaro The One for Whom Food Is Not Enough (Tiu por kiu manĝo ne sufiĉas). En 2017 ŝi iĝis la unua gajnanto de tutlanda konkurso Juna poeto de la jaro .\n\nLa juna poetino ofte alpaŝas politikajn kaj sociajn temojn, ekz. pri la situacio de la virinoj kaj nigruloj en la socio.\n\nLa 20an de januaro, ŝi iĝis la plej juna poeto invitita al oficiala ceremonio.\n\nPli ol pri la poemenhavo, eŭropanoj ĉefe diskutis pri la haŭtkoloro de la tradukontoj, tiel vidigante rasan streĉitecon en la literatura mondo.\n\nEn Nederlando la eldonejo Meulenhoff elektis talentan tradukistinon, Marieke Lucas Rijneveld, cetere aprobitan de Amanda Gorman. Sed polemika artikolo de Janice Deul, en la ĵurnalo De Volkskrant , eksplodigis la aferon: „Blankhaŭta tradukistino por la poemo de Amanda Gorman: tio ne akcepteblas.” La tradukistino rezignis, kaj la eldonisto pardonpetis.\n\nEn Hispanio la kataluna tradukisto Victor Obiols estis forigita, dum lia hispana kolegino Nuria Barrios ekkoleregis: „Tio estas venko de sinidentiga idearo super krea libereco.” En Francio la eldonejo Fayard elektis belg-kongan kantistinon, Marie-Pierra Kakoma, alinome Lous and the Yakuza. En Svedio la tradukisto estas viro, Jason Diakité, alinome Timbuktu, kies gepatroj estas usonanoj. En Germanio tri tradukistinoj kunlaboris, el kiuj unu nigrulino, Hadija Haruna-Oelker. En Italio la eldonisto ne hezitis doni la taskon al juna blankhaŭta tradukistino, Francesca Spinelli, kun la konsento de Amanda Gorman.\n\nKion fine opinii pri tiu polemiko, en kiu miksiĝas literaturo, kontraŭrasismo, politiko, mono, influo de sociaj retoj? Ĉu nepras havi nigran haŭton por traduki poemon verkitan de nigrulino?\n\nPor kelkaj la debato estas interesa, ĉar ĝi serioze taksas la celojn de literaturo, tradukado, arta konceptaro. Ĝi evidentigas ĉiaman problemon de la tradukistoj: povi eniri la aŭtoran mondon. Por aliaj, la volo, ke nigrulo traduku verkon de nigrulo, estas juĝdeflankiĝo. Des pli ke la teksto de Gorman ne estas ideologia, sed usona. Prefere al tradukisto kun nigra haŭto, necesas iu, kiu perfekte konas la usonan historion. Plie, postuli, ke nigrulo traduku verkon de nigrulo, aŭ judo tiun de judo, multe similas al sinidentiga integrismo.\n\nLa franca tradukisto André Markowicz skribis prie en la ĵurnalo Le Monde : „Neniu rajtas diri al mi, kion mi rajtas aŭ ne traduki.”. Kaj Victor Obiols diris al la mondskala novaĵagentejo AFP: „Se mi ne rajtas traduki poetinon, ĉar ŝi estas ina, juna, nigra, usona de la 20a jarcento, tiam mi ne rajtas traduki Homeron, ĉar mi ne estas greko el la 8a jarcento a.K., aŭ mi ne povus traduki Ŝekspiron, ĉar mi ne estas anglo el la 16a jarcento.”\n\nTania de Montaigne, afrikdevena franca ĵurnalistino, opinias: „La nederlandan tradukistinon, unuflanke, kaj Amanda Gorman, aliflanke, oni reduktis al korpoj. Nu, tion precize faras la rasisma teorio.”\n\nLa svisa tradukistino Camille Luscher provis rekunigi ambaŭ opiniojn tion asertante: „Ne eblas disigi la verkon de Amanda Gorman de politika kunteksto, kiu estas tiu de Trumpismo, de la morto de George Floyd kaj de la movado Black Lives Matter . La mobilizado estis forta, eĉ ĝis Svisio, por denunci policajn perfortojn kaj sisteman rasismon, kiuj ne plu estu aktualaj. Precipe en ĉi tiu kunteksto okazas nun la tradukado de la verkoj de Amanda Gorman. Estas momentoj en la historio – kaj mi opinias, ke ni estas en unu el tiuj – kiam postulo pri reprezenteco superregu.”\n\nDo, eble ne temas pri ĉiama devigo trovi nigran tradukiston por ĉiu verko de nigra aŭtoro, sed pri nura deziro, forte esprimita, por la sola poemo de Amanda Gorman, skribita por la enoficigo de Joe Biden.", "author": "Pascal VILAIN", "categories": ["Aktuale", "AKTUALE", "Kiu estas Amanda Gorman?"], "audio_links": null}
{"url": "https://www.monato.be/2021/011809.php?p", "title": "Ekzorca tendenco inter la francoj", "published": "2021-08-01 00:00:00", "content_text": "Kiam la francoj parolas pri la dua mondmilito, ili preferas diri Seconde Guerre Mondiale anstataŭ Deuxième Guerre Mondiale , kvankam ambaŭ esprimoj laŭvorte signifas ekzakte la samon. La afero miksas lingvistikon, historion kaj eĉ iom da superstiĉo. La kialo unuavide estas neklara: sed klarigo ekzistas!\n\nEn preskaŭ ĉiuj lingvoj ekzistas nur unu vorto por diri „dua”; en la franca lingvo estas tamen du variantoj. La taŭgeco uzi unu aŭ la alian terminon okazigis lingvosciencajn diskutojn, kaj la debato estas atestita en pluraj vortaroj. Ĝenerale, la adjektivoj deuxième kaj seconde havas la saman signifon kaj ambaŭ rilatas al io, kio venas post la unua kaj antaŭ la tria. Tamen la historio kaj la utiligo de la du adjektivoj estas iom diferenca.\n\nEl gramatika vidpunkto, deuxième estas formita de la unuiĝo de la vorto deux („du”) kaj de la sufikso ième , uzata por konstrui la ordajn numeralojn (kio okazas ankaŭ en Esperanto: du - a ). La sama mekanismo ripetiĝas ankaŭ ĉe la venontaj numeraloj troisième („tria”), quatrième („kvara”) kaj aliaj. En la okazo de seconde , kiu devenas de la latina adjektivo secundus (sen iu rilato kun la numeralo duo , ĉar ĝi laŭlitere signifas sekvanta la unuan ), kompreneble ne okazas la samo. Temas pri izolita vorto, kiu influas per analogio neniun alian.\n\nRilate al ilia utiligo, multaj vortaroj klarigas, ke deuxième uzendas por indiki tiun, kiu antaŭvidas kroman estontan daŭrigon, dum seconde estu uzata en kuntekstoj, kie estas antaŭvidata neniu tria: ekzemple tiam, kiam persono troviĝas sur la dua (kaj lasta) etaĝo de konstruaĵo. Je la lumo de la supre menciitaj faktoj, ja estas facile dedukti la kialon de ĉi tiu franca tendenco (precipe inter la postmilitaj generacioj). Laŭ provo ekzorci demonojn kaj forgesigi por ĉiam la detruon kaj la suferadon, kiuj markis la jarojn de 1939 ĝis 1945, en Francio oni preferas diri Seconde Guerre Mondiale anstataŭ Deuxième Guerre Mondiale , esperante, ke neniam komenciĝos Troisième Guerre Mondiale („tria mondmilito”).", "author": "Juan Carlos MONTERO MEDINA", "categories": ["Aktuale", "KURIOZAĴOJ", "Lingvo"], "audio_links": null}
{"url": "https://www.monato.be/2021/012067.php?p", "title": "Vojaĝo al la Orkadoj", "published": "2021-08-01 00:00:00", "content_text": "La Orkadoj (angle: Orkney ; gaele: Arcaibh ) konsistas el proksimume 70 insuloj, el kiuj 20 estas loĝataj. Male al la loĝantoj de la okcidentaj insuloj de Skotlando (la Hebridoj), la orkadanoj ne parolas la gaelan, sed havas sian propran orkadan dialekton, iom similan al la ŝetlanda. La orkada insularo situas 16 km norde de la plej norda parto de la skota ĉeftero.\n\nLa plej granda insulo nomiĝas Mainland. Ĝi havas areon de 523 km 2 . La orkada arkipelago estas priloĝata dum almenaŭ 8500 jaroj – unue de triboj mezolitikaj kaj neolitikaj, kaj poste de la piktoj, supozeble prakelta popolo. En 1875 skandinavoj invadis kaj perforte aneksis ĝin al Norvegio. Tiu periodo en la historio de la Orkadoj estas plurfoje menciita en la Sagao de Njal (majstre esperantigita de Baldur Ragnarsson 1 ), kaj estas ankaŭ temo de la Orkneyinga Saga (Orkada sagao), alia gravega verko de la islanda literaturo.\n\nLa Orkadaj Insuloj estas precipe ebenaj kaj preskaŭ senarbaj, verdaj kaj fekundaj, kun plaĝoj kaj altaj marbordaj klifoj. La somera klimato estas ĝenerale milda. Tamen vintre estas ofte pluvoj kaj ventegoj. Ĉie sur la ĉefinsulo oni povas vidi etajn ŝetlandajn poneojn.\n\nEn la jaro 1472 la skota parlamento ree aneksis la insularon al la skota reĝlando pro la fakto, ke la doto por la fianĉino de la Reĝo Jakobo la Tria, Margareto de Danio, ne estis pagita. Ekde tiam la Orkadoj restas teritorio de Skotlando, sed estas loke administrataj kaj posedas (kiel Ŝetlando) sian propran flagon kun tipe skandinava krucformo.\n\nSur la Orkadoj troviĝas kelkaj el la plej antikvaj kaj plej bone konservitaj neolitikaj lokoj en Eŭropo, kiujn oni akceptis en la Liston de la Monda Kulturheredaĵo de Unesko.\n\nDe Dublino ni flugis al Edinburgo, la bela skota ĉefurbo, kie ni pasigis tri interesajn tagojn, kaj per malpli granda aviadilo ni atingis flughavenon Kirkwall. De tie ni veturis buse al la centro de la urbo. Tie situas la Katedralo de Sankta Magnus, skandinava patrono de la Orkadoj. Poste ni veturis okcidenten (proksimume 45 minutojn) tra la tuta larĝeco de la insulego.\n\nKirkwall situas sur la orienta marbordo, kaj Stromness sur la okcidenta atlantika. La transporta sistemo sur la insularo estas bona kaj fidinda. Per buso oni facile atingas ĉiun parton de la ĉefinsulo kaj eĉ kelkajn aliajn sudajn insulojn, danke al digvojoj, sur kiuj estas ŝoseoj. Pli foraj insuloj posedas flughavenojn, do oni povas tien flugi de Kirkwall per eta aviadilo. Cetere estas pramŝipoj inter la diversaj insuloj, kaj ankaŭ inter la Orkadoj kaj la skota ĉeftero.\n\nMi menciis la orkadajn digvojojn, kiuj estas konataj per la nomo Churchhill Barriers . La orkadaj insuloj ĉirkaŭas grandan maran areon – imagatan interinsulan mareton Scapa Floe. Dum la du mondmilitoj ĝi estis bazo de la brita mararmeo, kaj en 1919 germana milita ŝiparo estis intence dronigita en Floe. Dum la dua mondmilito por eviti eniron de la germana mararmeo, italaj militkaptitoj estis devigitaj konstrui barierojn por parte enŝlosi la „mareton”. La kaptitoj, inter kiuj estis itala artisto, petis permeson por konstrui kapelon. La rezulto estas belege dekoraciita kapeleto, kiu estas ankoraŭ prizorgata kaj ameme konservata. Laŭ onidiro pli da homoj vizitas la kapelon ol venas al la insularo por esplori la marmilitan historion (kvankam ne mankas militaj historiistoj inter tiuj, kiuj turismas en la Orkadoj).\n\nLa urbeto Stromness estas pitoreska kaj la loĝantoj estas afablaj kaj gastamaj. Hodiaŭ ferocaj vikingoj tute mankas, kvankam pacemaj modernaj skandinavoj troviĝas inter la vizitantoj de la insularo. La manĝaĵo en Stromness estis freŝa kaj bongusta, precipe fiŝo kaj orkada fromaĝo. Pri nenio ni havis bezonon plendi kaj plene ĝuis nian mallongan restadon.\n\nPor vizitantoj kaj turistoj abundas vidindaĵoj kaj allogaĵoj de la Orkadoj. Krom vidi la tieajn arkeologiajn lokojn, oni povas praktiki subakviĝadon, boatadon, fiŝkaptadon, piedvagadon, esploradon de la milita historio en muzeoj kaj surloke, studadon de la faŭno kaj flaŭro. La Orkadoj havas sian unikan specion de ronĝulo, la orkadan mikroton (kampomuson) – amuza pluŝa animaleto, kiu troviĝas en neniu alia loko, kvankam onidire la mikroto sur la kontinento havas similan genaron.\n\nLa Orkadoj ludis gravan rolon por la milita historio. Krom la graveco de Scapa Floe dum ambaŭ militoj, la Orkadoj kaj Ŝetlando estis implikitaj en la liberigo de Norvegio, post kiam ĝi estis invadita de la germanoj dum la dua milito. Pluraj norvegoj eskapis kaj vojaĝis al la du arkipelagoj en malgrandaj boatoj por rekrutiĝi en la brita armeo kaj en la libera norvega soldataro.\n\nHomoj, kiuj ne interesiĝas pri historio aŭ preferas malpli da fizika aktivado ol la subĉiela, povas ĝui lokan festivalon, precipe la tradician Festivalon de Sankta Magnus, kiu okazas en majo.\n\nLa urbeto Stromness estas ne nur pitoreska pro ties mallarĝaj stratetoj, ŝtuparoj, marbordo, haveno, etaj butikoj kaj duonkaŝitaj ĝardenoj, sed ĝi famiĝas pro la surprize granda nombro da famuloj, kiuj naskiĝis aŭ iam loĝis tie – ekzemple John Rae, esploristo de Nord-Ameriko, kies statuo staras en la centro de Stromness.\n\nFine, parodiante la latinan frazon: Et in Arcadia ego (Mi estis ankaŭ en Arkadio), mi tre kontentas aserti Ni estis ankaŭ en la Orkad(i)o! Mi rekomendas ĝin!", "author": "Garbhan MACAOIDH", "categories": ["Aktuale", "SKOTLANDO", "Turismo"], "audio_links": null}
{"url": "https://www.monato.be/2021/012128.php?p", "title": "Ĉu eblas malami sian lingvon kaj preferi alian?", "published": "2021-08-01 00:00:00", "content_text": "Oni rajtas suspekti, ke malmultaj homoj pensas ofte pri la idiomo, kiun ili ĉiutage parolas. Verŝajne ili simple kaj indiferente eligas vortojn kaj frazojn, kiujn ili lernis kiam ili estis infanoj, kun la aldono de hodiaŭaj slangaj esprimoj. Por tiuj, lingvo ne similas al muziko, ne estas io, pri kio oni aktive interesiĝas, kion oni amas aŭ malamas, kion oni admiras kaj kritikas. Nek ĝi estas temo de diskuto.\n\nIutage, antaŭ kelkaj monatoj, la verkanto veturis trajne kun la propra edzino al urbo situanta en okcidenta Irlando. Moja (ĉi tiu estas ŝia nomo) sidis apud du junaj virinoj, kiuj kune konversaciis en lingvo, kiun ŝi ne rekonis. Ŝi ja estas scivola persono, kiu neniam povas aŭdi nekonatan lingvon sen demandi la parolanton, pri kiu lingvo temas. Ĉi tio kaŭzas al la verkanto, kiu malŝatas esti entrudiĝema, iom da embaraso. Evidente la lingvo uzata de la junulinoj estis iu slava, ĉar rekoneblis la vorto pivo („biero”, unu el la plej ofte uzataj vortoj en Irlando), kaj sendube temis pri lingvo de lando, kiun ni neniam vizitis. La junulinoj, tre afable, respondis, ke la koncerna lingvo estas la slovena kaj ke ili devenas de Slovenio. Plie, unu el ili asertis, ke la slovena posedas unikaĵon, kiun oni nuntempe trovas nur en la klasikaj lingvoj, ne en aliaj modernaj idiomoj: en la slovena ekzistas ne nur du gramatikaj nombroj (singularo kaj pluralo), sed ankaŭ dualo. La verkanto provis mencii, ke duala nombro ja troviĝas ankaŭ en keltaj lingvoj, kiel la skot-gaela, sed tiu kunvojaĝantino ne aŭskultis.\n\nTamen, la junulinoj aldonis, ke ili ne tre ŝatas sian lingvon kaj ege preferas la anglan. Tio estigis grandan surprizon. Ĉu iu ajn kapablas malŝati sian gepatran lingvon kaj preferi aliulan? Poste, la verkanto rememoris alian konversacion kiun li havis kun la edzino de unu el la propraj familianoj. Malkiel la ceteraj parencoj, ŝi estas denaska irlandanino, sed, kiam oni parolis pri la prononco de la irland-gaela lingvo, ŝi respondis, iom malbonhumore, ke ŝi ja malamas la irlandan. Ŝi eĉ asertis, ke la hodiaŭa lingvo de Irlando estas la angla, ne la gaela. Fakte, kvankam ekzistas civitanoj de la tiel nomata Verda Insulo, kiuj amas sian lingvon, bele parolas ĝin kaj verkas prozon kaj poezion en ĝi, oni renkontas multajn homojn, kiuj ne ŝatas ĝin kaj ne volas paroli en ĝi. Kelkaj eĉ diras, ke ili malamegas ĝin.\n\nLa kialo de tia sinteno estas bedaŭrinda, sed klarigebla. Fakte, estas du malsamaj kialoj. La unua estas la iama kleriga sistemo en la Irlanda Respubliko. La dua estas la frua politikigo de la irlanda lingvo, ekde la naskiĝo de la Libera Ŝtato (nun Respubliko), kaj ties uzado fare de organizoj, kiaj la tiel nomata Irlanda Respublikisma Armeo (IRA), kiel ilo por antaŭenigi siajn politikajn celojn. El tiuj kaŭzoj de seniluziiĝo pri la lingvo, la unua estis la pli influhava. Ekde la sendependiĝo, klerigado estis – kaj grandskale plu estas – efektiva monopolo de la Romkatolika Eklezio. Aliaj religiaj komunumoj posedis siajn proprajn lernejojn, sed temas pri malgrandaj minoritatoj. Ĝis antaŭ nelonge, laikaj kaj plurreligiaj lernejoj ne ekzistis en la tuta irlanda insulo. La plimulto de la lernejoj apartenis al la Kristanaj Fratoj kaj al monaĥinaj ordenoj. Kelkaj donis valoran servon al la nacio kaj bonkore traktis siajn lernejanojn, sed multaj estis tro severaj kaj foje kruelaj. Ne malofte, la Kristanaj Fratoj estis fanatikaj respublikistoj, kiuj instruadis pere de perforto kaj bato, punante knabojn, kiuj faris erarojn pri la irlanda gramatiko. (Ŝajnas, ke ili estis malpli rigoraj pri gramatikaj eraroj en la angla.) Krome, laŭ onidiro, en kelkaj monaĥinaj lernejoj kaj konventoj, la instruado estis preskaŭ tiom severa, kiom ĉe la Kristanaj Fratoj.\n\nEn la lastaj jaroj de la 20a jarcento, oni rekonis kaj disvastigis informojn pri gravega fizika mistrakto kaj seksa perforto de infanoj kaj junuloj, pri kio estis akuzita granda nombro da religiuloj, precipe instruistoj en religiaj lernejoj kaj stabanoj ĉe infanvartejoj kaj ludlernejoj. Pro tiaj skandaloj, kaj pro la malĝoja sperto de multaj personoj, kiuj lernis sub tiaj kondiĉoj, la nacia lingvo estis asociita en iliaj mensoj kun malgajaj memoroj. Tial la bela indiĝena lingvo de tiu antikva „lando de bardoj kaj lertuloj”, kaj de kleruloj, kiuj pasinte disvastigis la kristanan civilizacion tra tuta Eŭropo, dum la frua mezepoko, iĝis malrespektata kaj malŝatata.\n\nLa sperto de parolantoj de aliaj keltaj lingvoj en Britio kaj Bretonio ne estis tre malsimila. (Pri la lingva politiko en Bretonio, vidu la libron de Fañch Broudic, L'interdiction du breton en 1902: une étape vers la Séparation , Spézet, Coop Breizh, 1996.) La verkanto memoras, ke li iam havis bretonan kolegon en radia dissendejo, kie ambaŭ laboradis. Li iutage demandis tiun, ĉu li parolas la bretonan lingvon. „Ne!”, li respondis malestime. „Tio estas nura dialekto!” Similajn asertojn oni antaŭe ofte aŭdis en Skotlando, sed feliĉe ne tiom hodiaŭ. En Skotlando kaj Kimrio, dum pluraj jarcentoj, la infanoj estis punataj, kiam ili parolis la gaelan kaj la kimran lerneje, kaj oni instruis al ili, ke tiuj lingvoj estas barbaraj idiomoj de sensciaj kamparanoj. Tio neeviteble kreis minuskomplekson inter la popoloj de tiuj landoj.\n\nLa televido ĵus dissendis filmon pri du maljunulinoj de la San -popolo (ili estis antaŭe nomataj boŝmanoj kaj temas pri indiĝenoj de Namibio, en Sud-Afriko). Laŭŝajne, tiuj virinoj estas inter la lastaj parolantoj de iu lingvo de Namibio. Temas pri unu el la interesaj tiel nomataj klik- aŭ knal- lingvoj de Sud-Afriko. Malsame ol alilandaj homoj, kiuj ne aprezas sian propran lingvon, tiuj maljunulinoj decidis, ke ili ne permesos, ke tiu lingvo mortu. Do ili komencis instrui ĝin al la junaj generacioj, kaj la filmo montris klason de etaj San- infanoj, kiuj lernis prononci la malfacilajn sonojn de tiu endanĝerigita lingvo. Tio ŝajnas kuraĝa kaj imitinda ekzemplo, montrata de du simplaj maljunaj virinoj el supozeble „primitiva” tribo.\n\nEn la keltaj lingvoj estas la jena proverbo: „Lando sen lingvo estas lando sen animo”.", "author": "Garbhan MACAOIDH", "categories": ["Aktuale", "SLOVENIO/IRLANDO", "Lingvo"], "audio_links": null}
{"url": "https://www.monato.be/2021/012432.php?p", "title": "Noveca medikamento kontraŭ hemoroidoj", "published": "2021-08-01 00:00:00", "content_text": "Daŭras en Kubo esplorado pri medikamento en formo de supozitorio, kiu traktos akrajn hemoroidajn krizojn. La projekto okazas en la hospitalo Camilo Cienfuegos en Sancti Spritus, ĉefurbo de la samnoma provinco. La esplorado konsistas en la observado de pacientoj, kiuj uzis tiun novecan medikamenton.\n\nAlberto Arístides Artiles García, specialisto pri la homa kojlo, klarigas, ke fakuloj el la Centro de Genetika Inĝenierio kaj Biotekniko kreis novan medicinaĵon, kiun oni nun komencas produkti. „Konsiderante, ke la klinika simptomaro de akraj hemoroidoj kreas inflaman procezon, kiu kaŭzas la aperon en la sango de koagulaĵoj aŭ mikro-koagulaĵoj, oni pensis uzi rekombiniĝintan streptokinazon por disvolvi supozitorion, kiu povu trakti akrajn hemoroidojn” estis liaj deklaroj.\n\nLa fakulo klarigis, ke la fabrikado de la produkto (kies komerca nomo estas Proctokinasa ) intencas lasi altajn kostojn flanken, do tiun proteinon oni ne aplikas per envejna vojo. Jen la graveco de tiu studado, kiu kontribuos validigi la fidindecon de kuracilo vere unika en la mondo. Fakuloj komparis la terapian efikecon de la nova produkto kun tiu de du usonaj medikamentoj vaste utiligataj en la internacia areno: Anusol HC (kontraŭinflama) kaj Preparación H (vazokonstrikta, kun la sama celo), kaj konstatis, ke Proctokinasa estas supera al ambaŭ.\n\n„Por doni ideon, post nur 48-hora uzo de la supozitorio, inter 50 kaj 70 elcentoj de la fundamentaj simptomoj, pro kiuj la pacientoj venas en hospitalon (anus-rektuma doloro aŭ sangado), malaperas”, Artiles García sciigis. „Antaŭ la naŭa tago, pli ol 90 elcentoj de la malsanuloj resaniĝas, kaj nur tre malalta nombro el ili devas submetiĝi al kirurgia procedo por eltiri koagulaĵon.”\n\nEstas necese klarigi, ke supozitorio estas preskribata nur tiam, kiam oni observas akrajn komplikaĵojn de la hemoroida malsano (tio povas esti hemoroidaj kongesto kaj trombozo), kaj ambaŭ povas ĉeesti samtempe ĉe malsanulo. Fojfoje eĉ paciento sana povas ekhavi kompleksan hemeroidon. La fakulo rimarkigis, ke aldone oni ne uzu ĝin por kuraci aliajn anusarektumajn afekciojn benignajn: hemoroidojn nekompleksajn, anusan fendeton, anus-rektumajn procezojn pusantajn precipe en ĵus-operaciitoj (post infekto estigita de streptokoko) aŭ en homoj, kiuj havas problemojn koagulajn. Li aldonis, ke ĝi ne estas kuracilo uzenda por trakti kojlan kaj rektuman kancerojn.\n\nInter la rezultoj, kiujn oni atingas, kiam oni aplikas la medikamentojn, oni povas citi la rapidan redukton de la inflamo kaj de la doloro, sed ankaŭ la eliminon de sangokoagulaĵoj estiĝintaj ĉe la anusa regiono de paciento. En la nuna fazo, la novan kuracilon devas preskribi specialisto, ĉar la nura apero de sangada okazaĵo povas konfuzi; sekve la kuracisto devas konfirmi, ke la paciento ja estas trafita de akra hemoroida krizo.", "author": "Juan Carlos MONTERO MEDINA", "categories": ["Aktuale", "MEDICINO", "Scienco"], "audio_links": null}
{"url": "https://www.monato.be/2021/012832.php?p", "title": "Kamparanoj en urboj", "published": "2021-08-01 00:00:00", "content_text": "Ĉinio havas socialisman politikan sistemon kaj liberan merkatan sistemon (iom similan al la kapitalisma), kaj antaŭ pli ol kvardek jaroj pli ol naŭdek elcentoj el la ĉinoj estis kamparanoj. Ili laboris en kamparo de sunleviĝo ĝis sunsubiro, kun vizaĝo al la tero kaj dorso al la ĉielo, kaj ili vivis malriĉan vivon en sia vilaĝo. Tamen, post aplikado de la politiko „Reformado kaj Pordomalfermo”, kelkaj milionoj da kamparanoj siatempe junaj forlasis sian hejmon (kiu situis precipe en relative malriĉaj regionoj) kaj komencis labori en urboj por ricevi pli multe da mono.\n\nPer tiu mono ili konstruas novajn loĝdomojn en siaj vilaĝoj. Kiam ili perdas laborkapablon, ili deve reiras hejmen por pasigi sian maljunan vivon. Ili sendas siajn infanojn al pli bonaj lernejoj por ricevi pli bonan instruadon, kaj pro tio multaj el ili ne plu havas multe da mono.\n\nNuntempe tiuj homoj (kies nombro estas kelkdek milionoj) estas multaj en la urboj (ĉu grandaj, ĉu malgrandaj). Ili laboras tie, sed ne havas propran loĝdomon. Ili loĝas en luataj loĝejoj, kaj nur dum la Printempa Festo (la plej grava tradicia festo en Ĉinio) ili revenas al la propra vilaĝa domo por festi kun siaj familianoj.\n\nIli estas nek urbanoj nek kamparanoj, kaj ili ricevas la specialan nomon „kampara laboranto”.\n\nXu Jinming estas emerita policisto, diplomito en armea universitato. Li laboris kiel tradukisto ĉe El Popola Ĉinio .", "author": "XU Jinming", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2021/012888.php?p", "title": "Medito pri La Paŝtisto de Hermas", "published": "2021-08-01 00:00:00", "content_text": "La libro La Paŝtisto de Hermas estis unu el la plej popularaj en la kristana eklezio dum la dua, tria kaj kvara jarcentoj. Jam nur tial estas ĝojinde, ke ĝi nun – danke al traduko de Gerrit Berveling – legeblas en Esperanto.\n\nTiu libro estis originale verkita en la malnovgreka ĉirkaŭ la jaro 150, plej verŝajne en aŭ apud Romo. Poste la integra originala teksto perdiĝis. Sed la skribaĵo transdoniĝis en sia kompleta amplekso en latina kaj kopta tradukoj. La plej malnova latina versio datiĝas proksimume de la jaro 200, sed la kopta de la 4a jarcento. La libro estis unuafoje presita en la latina en la jaro 1513.\n\nLa verko temas pri Hermas, viro, kiu en sia junaĝo estis vendita kiel sklavo al iu sinjorino Roda en Romo. La nomo „Hermas” ja okulfrape similas al la nomo „Hermes”, kiu en la greka-romia religio estas la mesaĝisto, kiu transdonas la ordonojn de la plej supera dio Zeŭso. Tamen „Hermas” estis tiutempe tute ordinara nomo. Ne estas do kaŭzo supozi, ke temas ĉi tie pri simbola nomo aŭ pseŭdonimo. La ampleksa teksto estas longa sinsekvo de detalaj priskriboj de diversaj vizioj kaj de iliaj interpretoj, kiujn Hermas ricevas de malsamaj revelaciantoj por fariĝi modela „sklavo de Dio” kaj taŭga ano de la Eklezio.\n\nAl Hermas unue virinoj – simbolantaj la Eklezion – kaj poste la plej grava revelacianto, la anĝelo de la pento, la „Paŝtisto”, rakontas aferojn, kiujn Hermas sola ne povas kompreni, ĉar la rakontitaj paraboloj ne estas kompreneblaj sen fremda interpretado. La virinoj kaj la Paŝtisto do devas pacience aldoni al Hermas multajn klarigojn. Tio ege gravas, ĉar la virinoj kaj la Paŝtisto rakontas ĉion al Hermas ankaŭ por ke tiu poste rakontu plu ĉion al aliaj homoj. La revelacioj en tiu libro devas ja servi al necesa ĝenerala perfektigo de la Eklezio per persona pentado kaj spirita renoviĝo de ĝiaj adeptoj. La Eklezio estas tie plurfoje simboligita per konstruado de turo komence per taŭgaj kaj malpli taŭgaj ŝtonoj (t. e. adeptoj). Dum la konstruado maltaŭgaj ŝtonoj estas elprenataj dum taŭgaj utilaj ŝtonoj estas nove enmetataj La rakonto malkaŝas, ke la Eklezio (jam) tiam (en la 2a jarcento) ne estis perfekta kaj bezonegis spiritan plibonigon ...\n\nOkulfrape estas, ke oni tie parolas pri Dio aŭ la Patro kaj pri ties Filo, sed nenialoke uzas la nomojn Jesuo aŭ Kristo. Escepte de Mikaelo kaj de la Paŝtisto, ankaŭ la multaj anĝeloj ne havas propran nomon. La anĝelo de la pento estas nomata la „Paŝtisto”, ĉar li surhavas veston de paŝtisto. Tiun anĝelon sendas al Hermas la plej supera anĝelo, nome Mikaelo.\n\nLa libro enhavas entute 5 viziojn, 12 ordonojn kaj 10 parabolojn. Grava instruo de la Paŝtisto al Hermas ŝajnas al mi, ke dubado kolerigas Dion kaj ke Dio skurĝos ĉiun dubanton. Krome Dio faras rigoran selekton inter la homoj: purulojn li rekompencos per eterna vivo, dum aliajn li punos torture, plej kruele. Alia esenca mesaĝo estas, ke Dio kaj la Spirito loĝas en ĉiu homo, kiu amas la veron (p. 31 kaj 35).\n\nEn la kvara ordono oni legas, ke malĉasto estas malbono kaj eĉ krimo. Malĉastante oni kulpas grandan pekon kaj „faras la morton por si mem” (p. 32). Tie oni krome ekscias, ke se edzino adultas, la edzo nepre devas ne plu vivi kun ŝi, se li ne volas fariĝi kunkulpa pri ŝia peko. Li ja devas divorci disde ŝi kaj resti sola, sen virino, sen seksa vivo. Nur se iam la eksedzino revenus post pentado, li devus reakcepti ŝin kaj havi denove seksumon kun ŝi. „Tiu regulo nepras, same por virino kaj viro” (p. 33). Mi persone dubas, ke Dio rigardas tiun ekskluzivecon en seksa vivo tiom decida por la spirita savo de homo.\n\nEn la kvina ordono atentindas la diro, ke „en la kolereksplodoj loĝas la diablo” (p. 36). Koleriĝemo estas kondamninda. Same kondamninda estas „deziro pri virinoj” (p. 38). Tio povas perpleksigi la hodiaŭan leganton, kiu ŝatus scii, kiel donaci vivon al nova homo kaj samtempe plu „vivi antaŭ Dio” (p. 39). La leganto ricevas la konsternan impreson, ke koncipi bebon per natura metodo estas ago absolute diabla, ago nepre malbona ... Ĉu oni do ne faru bebon por nepre resti senpeka? Aŭ ĉu la Paŝtisto estas praa „antinatalisto”? Kiel konsoleton oni legu sur alia paĝo, ke Dio „ne memoras la malbonon kaj estas kompatema pri sia kreaĵo” (p. 42).\n\nLa Paŝtisto plurfoje eldiras severan, senkompatan minacon, nome ke se vi neglektas liajn ordonojn, vi ne nur ne saviĝos, sed ankaŭ „viaj infanoj” ne povos saviĝi. (Tion oni siatempe nomis en la germana Sippenhaft .) Tiun minacon la Paŝtisto diris al Hermas „ege kolere”, ŝanĝante sian formon, ke „neniu homo povis elteni lian koleron” (p. 49), kvankam antaŭe la sama Paŝtisto asertis, ke koleriĝemo estas malbona, diabla ... Evidentas do, ke li ne praktikas, kion li predikas. Laŭ la sama tono, la Paŝtisto rakontas, ke „la pekuloj estos bruligitaj, ĉar ili pekis kaj ne pentis; la paganoj estos bruligitaj, ĉar sian Kreinton ili ne rekonis” (p. 56).\n\nEn alia loko li diras, ke pekuloj estos torturataj kaj ke „kiom da tagoj iu vivas en sinplaĉo, tiom da jaroj li estos torturata” (p. 65). En sia 9a parabolo, li minacas denove dirante, ke „la apostatoj kaj perfidintoj de la eklezio estas komplete perditaj por Dio” (p. 73). Tiuj timigaj metodoj famegiĝis tra la posta historio de kristanaj eklezioj. Ankaŭ sufiĉe neĝentila kaj nehelpema fojfoje estas la Paŝtisto, kiam li diras al Hermas ekzemple: „Ekstreme aroganta vi estas en via demandado. Vi devus entute nenion demandi; ĉar se necesas, ke por vi klariĝos, ja klariĝos” (p. 59). Miaopinie la problemo por la povra Hermas estas, ke la paraboloj preskaŭ nekompreneblas kaj tial necesigas klarigon kaj interpretadon de revelacianto.\n\nEn la tuta libro la plej miriga parto por mi estas la 4a parabolo: ĝi ilustras, ke malobeante al strikta Dia ordono, oni tamen povas ricevi rekompencon de li ... Domaĝe por la homaro, ke Evo siatempe ne ricevis de Dio similan rekompencon pro sia kuraĝa sed aŭdaca sciemo, pro sia malobeo en la Paradizo! Ankaŭ miriga, tamen mult-rivela pri la spirito de tiu libro, estas la aserto de la Paŝtisto, ke ĉiu agado estas malutila (= malbona, diabla) por la homo, „se li grandplezure ĝin faras”, ke la homo „purigu sin de ĉiu deziro de ĉi tiu mondo” (p. 67) kaj ke „por tiuj, kiuj ne pentas, sed restas ĉe siaj plezuroj, la morto estas proksima” (p. 75). Oni komprenu el tio, ke plezuro ne plaĉas al Dio.\n\nMalgraŭ la ĝuinda esperanta traduko de Gerrit Berveling, ni do nepre retenu nin kaj klopodu ne legi „grandplezure” la libron de Hermas por ne riski novan pekon kaj dian koler-atakon ... Kiel ajn: Se vi volas kompreni esencan sintenon de certaj nuntempaj kristaneklezianoj, tiu libro estas aparte mult-rivela kaj do nepre rekomendinda.", "author": "Benoît PHILIPPE", "categories": ["Aktuale", "Mesaĝisto"], "audio_links": null}
{"url": "https://www.monato.be/2021/012889.php?p", "title": "Banko de amo", "published": "2021-08-01 00:00:00", "content_text": "Homoj deponas diversajn aĵojn en banka trezorejo: monon, juvelojn, valorpaperojn, personajn havaĵojn ktp. En Slovakio eĉ amsentojn. Ĉu vi ne kredas tion?\n\nBanka lásky (Banko de amo) troviĝas en la historia slovaka urbo Banská Štiavnica (ĉ. 170 km norde de Bratislavo), kiu en la pasinteco – danke al signifa minado de arĝento – estis konata ankaŭ kiel „arĝenta urbo”. En ĉi tiu urbo loĝis kaj laboris la slovaka poeto Andrej Sládkovič 1 , kiu pere de sia grandioza lirika ampoemo Marína fariĝis konata, respektata kaj ŝatata.\n\nLa ĉeftemo de la ampoemo baziĝas sur la granda sed malfeliĉa amo de la poeto al la lernejanino Marína Pischlová, filino de bonstata familio. Li enamiĝis al ŝi en 1839, sed Marína – laŭ peto kaj volo de sia patrino – edziniĝis al riĉa loka marcipanisto.\n\nLa ampoemo, kiu estis publikigita en 1846, konsistas el 2900 versoj. Laŭ literaturaj fakuloj ĝi estas la plej longa ampoemo en la mondo, kaj en aprilo 2017 ĝi estis oficiale registrita kiel monda rekordo ĉe World Record Academy (Akademio pri mondrekordoj). Ĝia granda forto kuŝas en tio, ke ĝi estas bazita sur realaj faktoj, kaj tiel ĝi estas multe pli forta kaj alloga ol, ekzemple, la fama fikcia tragedio Romeo kaj Julieto .\n\nLa malfeliĉa amo de la poeto estis ĉefimpulso por la fondo de nuntempa muzeo, kiu troviĝas en originala historia domo konstruita en la urbocentro meze de la 16a jarcento. En la domo Marína pasigis la plej grandan parton de sia vivo. En la lastaj tri jaroj ĉi tiun muzeon – aŭ pli ĝuste, domon de vera amo – vizitis pli ol 65 000 homoj el la tuta mondo.\n\nKion povas ĝui la vizitantoj? Dum 60-minuta restado la vizitantoj, por kiuj disponeblas dek gvidlingvoj, ĝuas romantikon, ridon, emocion ktp, kaj ili havas la ŝancon vidi interalie faksimilon de la manuskripto de la ampoemo Marína .\n\nParto de la ekspozicio estas nomata amo-mezurilo, t.e. aparato kapabla mezuri la potencon de la vera amo ĉe paroj, kiuj kuraĝe emas al tiaj mezuroj. La amantoj devas teni al si reciproke unu manon, kaj per speciala prenilo ĉe la alia mano ili ricevas amverson, kiu esprimas la potencon de ilia amo.\n\nEn la muzeo troviĝas ankaŭ trezorejo de amo, kiu estas kreita el la versoj de la ampoemo „Marína”. En la trezorejo estas 100 000 kestoj, kiujn kovras kopioj de la originala manuskripto de la poemo. En ili homoj el la tuta mondo povas konservi simbolojn de la propraj amoj aŭ feliĉo, ekz. fotojn de amatoj, amleterojn, kinejajn biletojn de la unua rendevuo aŭ aliajn personajn amtrezorojn.", "author": "Julius HAUSER", "categories": ["Aktuale", "SLOVAKIO", "Moderna vivo"], "audio_links": null}
{"url": "https://www.monato.be/2021/012890.php?p", "title": "Asparaga magio", "published": "2021-08-01 00:00:00", "content_text": "Pro nutraj, resanigaj kaj, kompreneble, kuirartaj ecoj, asparagoj en multaj landoj de la mondo delonge estas konsiderataj kiel bongustaĵo de frandemuloj, aristokratoj kaj reĝoj. Asparago ĉiuprintempe estas ofta legomo sur la tabloj de multaj familioj. Tamen litovoj tiun ĉi fruprintempan legomon malkovris antaŭ nur deko da jaroj. Unue ili aĉetadis importitajn asparagojn ĝis finfine ili decidis mem kultivi ilin. Ja la litova grundo tute taŭgas por tiu planto.\n\nEn Litovio oni komencis kultivi asparagon en grandbienoj kaj monaĥejoj en la 15a aŭ 16a jarcento. Oni scias, ke ĉi tiun legomon alportis en la 16a jarcento Bona Sforza, la patrino de la grandduko de Litovio kaj reĝo de Pollando Sigismondo Aŭgusto. Tamen baldaŭ pri la asparago kiel legomo litovoj forgesis, kaj ili plantis ĝin nur en florĝardenoj. Asparagoj kutime kreskis for de aliaj plantoj aŭ floroj, ĉar la plantoj estas abundaj kaj povas kreski ĝis du metroj. Ili rolis ne nur kiel ornamaĵo de florĝardenoj, sed estis uzataj ankaŭ por ornami bukedojn kaj la internon de hejmo aŭ preĝejo.\n\nTamen pro rapide kreskantaj tradicioj en diversaj eŭropaj kaj amerikaj landoj la kuirarta tradicio de asparago reaperis ankaŭ en Litovio. Homoj komencis serĉi tiun legomon en vendejoj. Kaj ili trovis ĝin, sed importitan el foraj landoj. Do, kial ne kultivi ĝin amase ĉi tie, se la veterkondiĉoj ebligas tion? La demando baldaŭ estis respondita: kreiĝis unuaj asparagbienoj. Pro la nutra valoro de la ŝosoj kaj la originala gusto sugestanta pri aveloj kaj verdaj pizoj, asparago fariĝis amata tra la tuta lando. Kaj evidentiĝis, ke freŝkultivataj asparagoj estas eĉ pli bonaj ol tiuj, kiuj faris longan vojon el foraj landoj ĝis niaj vendejoj.\n\nPri asparaga kultivado ekinteresiĝis precipe junaj personoj aŭ familioj, kiuj antaŭe eĉ neniun ideon havis pri terkultivado. Kultivado kaj sekve konsumado de asparagoj lastatempe fariĝis moda afero en Litovio.\n\nEnrika Karvelienė asparagojn kultivas jam dum ses jaroj. Ŝia bieno estas en suda Litovio, riĉa je vastaj arbaroj. Laŭ ŝi asparagkultivado estas nur amuza libertempaĵo. Ŝi ja estas muzikinstruistino en muzika lernejo en la ĉefurbo Vilnius, je pli ol 100 km for de la bieno. Do, dum la semajno ŝi instruas muzikon kaj dum semajnfinoj kaj ofte ankaŭ post la muzika lernejo en labortagoj ŝi veturas al sia asparaga bieno almenaŭ por kelkaj horoj.\n\nLa virino konfesas, ke antaŭ sep jaroj ŝi serĉis domon en la pitoreska vilaĝo nur por trankvila ripozo, sed ne por tie labori. „Simple mi revis nur pri spaco kaj naturo. Tial ni aĉetis malnovan lignan domaĉon kaj sur ĝia loko konstruis novan. Promenante en la ĉirkaŭaĵo mi rimarkis fekundan terenon – tie kreskantaj urtikoj estas konfirmsigno de tio. Subite min kaptis la ideo iniciati iun agadon tie. Unue mi pripensis kultivi mirtelojn. Sed tuj ekdubis pri la sukceso – bestoj, birdoj, malhonestaj homoj libere povus rikolti berojn. Tiam min atakis nova ideo – asparagoj. Tiutempe asparago estis relative nova kaj tre populara legomo en Litovio”, pri la apero de asparagejo rakontis ĝia fondinto.\n\nRevinte pri natura trankvilo sed trovinte asparagojn kaj senfinajn laborojn sur asparaga kampo Enrika tute ne bedaŭras. „La laboro ja estas en la libera aero. Vi leviĝas kun la suno, aŭskultas la voĉojn de birdoj kaj laboras tion, kion vi ŝatas, kaj kreas ion plaĉan por aliaj homoj. Mi konstatis, ke fizika laboro estas la plej bona refreŝigo de la menso”, diras la instruistino kaj asparagistino.\n\nŜi rakontis, ke la asparaga sezono en Litovio komenciĝas en aprilo kaj daŭras ĝis la 24a de junio. Poste la plantoj devas trankvile kreski kaj fortigi siajn radikojn por alporti ankoraŭ pli bonan rikolton sekvontjare. Asparagoj povas esti semataj aŭ plantataj kiel plantidoj. Tamen la vojo de la semoj al la tablo estas tre longa – vi povos manĝi tiajn asparagojn nur post kvar jaroj. „La asparago estas kutime plantata en aprilo antaŭ varmiĝo de la vetero. Ĉi-jare mi plantis pliajn kvin mil plantidojn. Hodiaŭ mia asparagejo etendiĝas sur ĉirkaŭ du hektaroj”, diras la virino, kiu kultivas plurajn specojn de asparagoj. Ŝiaopinie, la plej bongustaj kaj popularaj estas la asparagoj Gijnlim [ĥejnlim], kiuj iom sugestas guston de aveloj kaj verdaj pizoj.\n\nGranda defio por asparagkultivantoj estas printempaj frostoj, kiam la nokta temperaturo falas sub nulon. Tio en Litovio estas kutima fenomeno. Kiam frosto tuŝas junajn ŝosojn ili ne plu taŭgas por vendado. Necesas atendi, ĝis aperos novaj. La ideala asparago devas esti 15-20 cm longa kun bela fermita butonpinto. Kiam la vetero varmiĝas kaj venas tempo por rikolto, necesas labori preskaŭ senpaŭze de mateno ĝis vespero. Domaĝe, ke pasintjare aperis skaraboj de la specio Crioceris asparagi . Enrika ne uzas insekticidojn en sia agado. Tial ŝi devis forigi la skarabojn permane.\n\nAsparago-kultivanto asertas, ke en la hodiaŭa Litovio la konkurado en la asparaga kampo forte kreskis. Samtempe multiĝis ankaŭ la manĝantoj. Konsumantoj printempe amase venas rekte al la bieno de Enrika por aĉeti la legomojn. Preskaŭ ĉiutage ŝi uzas asparagojn ankaŭ en sia kuirejo, kaj ŝi konas multajn manierojn por prepari ilin rapide kaj bonguste. „Laŭdire asparago estas la legomo de juneco, ĉar ĝia nutra valoro estas ege ampleksa: fero, kalcio, zinko, folia acido kaj multaj aliaj mikroelementoj, vitaminoj A, B, C, K, ankaŭ karbonhidratoj, proteinoj, t. e. ĉio, kion la korpo bezonas post la vintro”, ŝi konfirmis.", "author": "LAST", "categories": ["Aktuale", "AGRIKULTURO", "Moderna vivo"], "audio_links": null}
{"url": "https://www.monato.be/2021/012893.php?p", "title": "Impona ĝardeno hejme", "published": "2021-08-01 00:00:00", "content_text": "La 26-jaraĝa litova herpetologo Gerardas Paškevičius, ofte nomata la „ĝangala homo”, estas fervora bestoŝatanto. Hejme li havas veran bestoĝardenon. Sian bestaron li prezentis jene: „Nun mi havas dek kvar malsamajn speciojn de bestoj. Jen ili: ok serpentoj, du lacertoj – granda gerosaŭro ( Gerrhosaurus major ) kaj leoparda geko ( Eublepharis macularius ), du tarantuloj – granda brazila birdmanĝanto ( Lasiodora parahybana ) kaj viola birdmanĝanto ( Tapinauchenius violaceus ), formikejo, du kongaj bronzaj skaraboj ( Pachnoda marginata ), kiuj odoras kiel persikoj kaj giganta afrika heliko ( Achatina fulica )”.\n\nGerardas, kiu devenas de la urbo Ukmergė, diras, ke lia amo por bestoj naskiĝis en la infanaĝo. „Mi estis miskomprenata infano. Mi ne interesiĝis pri knabaj ludiloj, ne legis fabelojn. Min interesis nur la naturo – mi promenis tra la kampoj, herbejoj, arbaroj, sur la bordoj de granda lageto proksime al la domo kaj esploris diversajn skarabojn, krustacojn, rigardis naĝantajn ranidojn. Mi eĉ povis haltigi la aŭton, se sur la vojo mi vidis inan ranon. Ja en tiu rano estas kvazaŭ la tuta ranaro de la lageto.”\n\n„La naturaj sekretoj estis por mi la plej interesa afero. Mi eĉ ne scias la kialon. Miaj gepatroj estas entreprenistoj kaj havas neniun rilaton kun naturo. Geamikoj de miaj gepatroj vizitante nian domon kaj vidante mian sindonon por la naturo nomis min ‚ĝangala homo’”, rakontis la juna viro.\n\nGerardas estis 9-jaraĝa, kiam li unue renkontis serpenton. „Tiutempe mi kaj miaj gepatroj feriis ĉe lago. Piedirante sur sabla monteto, mi rimarkis, kiel mi pensis tiutempe, fragilan angvison ( Anguis fragilis ), senkruran lacerton. Mi prenis ĝin en mian manon kaj ĝi subite siblis. Mi konstatis, ke mi prenis venenan serpenton, la ordinaran viperon ( Vipera berus ). Mi milde metis ĝin sur la teron kaj forkuris. Mi revenis al la dometo tute tremanta. Mi ne povis imagi, kial mane kaptita serpento ne mordis min. Tiam mi eksentis ankoraŭ pli profundan ligon kun la naturo”.\n\nGerardas konfesas, ke li precipe ŝatas reptiliojn. La unua ekzotika besto en lia hejmo aperis antaŭ kelkdek jaroj. Ĝi estis tajvana delikatvosta serpento ( Elaphe taeniura ), kiun kiel knabo li aĉetis en bestbutiko de sia urbo. Vidinte la belajn buntajn torditajn serpentojn en la terario kaj trovinte pliajn informojn pri ili en Interreto, li eksentis, ke li vere volas havi tiuspecan serpenton hejme. La gepatroj ne kontraŭis lian deziron. Ili diris nur, ke li mem devas ŝpari monon por tiu aĉetaĵo. La knabo rifuzis dolĉaĵojn kaj ĉiujn aliajn knabajn allogaĵojn, por ke li povu aĉeti la deziratan serpenton. Finfine bela ĉirkaŭ 60 centimetrojn longa besto aperis en la hejmo. La knabo nomis ĝin Rikis.\n\n„La tiama simpatia serpenteto hodiaŭ estas jam 280 centimetrojn longa. Ĝi komforte sentas sin en kompanio de homoj. Kiam ĝi estis ankoraŭ juna kun granda plezuro ĝi emis gliti en manikon de mia ĉemizo aŭ pulovero, kiam mi sidis ĉe komputilo aŭ legis libron. Nun estante granda ĝi volonte tordiĝas apude kiam mi kun mia fianĉino sidas sur sofo kaj spektas filmon”.\n\nNe ĉiujn bestojn de sia nuna kolekto li mem aĉetis. „La ceterajn bestojn donacis por mi aliaj homoj. Ili diris, se mi ne prenos iliajn dorlotbestojn, ili rifuzos ilin alimaniere. Ne unufoje mi kun aliaj oficistoj de la Departemento pri Mediprotektado iris por kolekti eskapintajn aŭ forĵetitajn dorlotbestojn”, li aldonis. Escepta situacio okazis en majo 2017. Tiam la loĝantoj de kvartalo de Vilnius rimarkis probable venenan, ruĝan serpenton sub la balkono de loĝdomo. Gerardas, tiutempe ankoraŭ studento, estis alvokita por inspekti kaj kapti la reptilion. Evidentiĝis, ke temas pri amerika sinaloa 1 laktoserpento ( Lampropeltis triangulum ). Li prenis ĝin mane, metis en skatoleton kaj prenis ĝin hejmen. Post kelkaj tagoj li portis la serpenton en la bestĝardenon. Kelkajn monatojn poste, kiam ĝia mastro ne aperis, la laktoserpento ekloĝis en la terario de Gerardas.\n\nLaŭ aserto de Gerardas, bestoj, kiel homoj, bezonas atenton. Li diras, ke liaj dorlotbestoj jam rekonas lin kaj komprenas, ke ili ne estas en danĝero. „Mi elprenas miajn bestojn sufiĉe ofte. Mi neniam faras tion perforte. La konduto de besto indikas, ĉu ĝi volas tion. Ni diru, se besto ĵus satiĝis, estas en stato de haŭtoŝanĝo aŭ kaŝas sin, tio signifas, ke ĝi ne volas esti prenita. Tiam mi lasas ĝin en trankvilo. Ekzemple, iuj serpentoj glitas sur la manojn tuj kiam oni malfermas la terarian pordon, volante moviĝi, ekzerciĝi, ŝanĝi kaj esplori la ĉirkaŭaĵon”. Li aldonis, ke serpentoj neniam amos homon, ĉar tiu sento estas fremda por ili. Ilia plej granda amo-esprimo povas esti toleremo: la homa korpo estas taŭga por varmiĝi.\n\nLa spertulo pri bestoj klarigas, ke por teni ekzotikan beston hejme, unue necesas decidi, kian specion oni intencas aĉeti, kiel ĝi vivas en naturo, kion ĝi manĝas, kiel ĝi defendas sin. Gravas ankaŭ en la terario adapti la vivkondiĉojn al naturaj (temperaturo, humideco, luma diapazono, nutrado). Ekzemple, se gerosaŭro vivas en la sudana dezerto en Afriko, kie la sablo varmiĝas ĝis 50 gradoj, tio signifas, ke la terario bezonos enhavi sablon. Hejme kreskantaj bestoj ne estas kaptataj en libera naturo, sed estas bredataj en kaptiteco. Tial ili perfekte akceptas la kondiĉojn kreitajn en la terarioj. Reptilioj ne aktivas, ili estas tiaj ankaŭ en sovaĝa naturo – la tuta vivo de serpento povas pasi apud iu falinta ŝtipo. Do restarigi tiun ŝtipon hejme ne estas kompleksa tasko. La terario devas esti hermetika, ĉar reptilioj povas gliti tra ŝajne plej malgranda breĉo.\n\nAlia grava elemento estas la grandeco de la terario. Ekzemple tigraj pitonidoj estas tre belaj, nur 60 cm longaj. Tamen en du jaroj ili kreskas ĝis du metroj, kaj en kvar jaroj – ĝis kvar, kaj okjara ino jam povas esti ses metrojn longa. Ofte homoj ne havas sufiĉe da spaco por tiaj bestoj kaj decidas forigi ilin. „Tio validas ankaŭ por akvaj testudoj. Komence ili egalas al la grandeco de 2-eŭra monero. Homoj admiras ilin, alportas hejmen kaj tenas ilin preskaŭ en florvazo. Poste tiu testudo kreskas ĝis 3 kg, multe fekas kaj malkomfortiĝintaj homoj finfine decidas ilin porti al riveroj, lagoj aŭ vartejoj”, diris la herpetologo.\n\nKiel profesia biologo Gerardas ofte prelegas. Kontaktante kun la homoj li rimarkis, ke, kvankam serpentoj estas timigaj kreaĵoj, tamen pli ofte homoj timas araneojn. Kio provokas la timon? Laŭ li la timon probable provokas manko de scioj pri tiuj bestoj, des pli pro tio, ke oni kutime vidas ilin demonigitaj en televido aŭ aliaj kanaloj.\n\n„Tamen la sperto montras, ke la plej popularaj ekzotikaj dorlotbestoj estas testudoj kaj araneoj, ilin sekvas lacertoj kiel igvanoj, kameleonoj, kiuj vivas nur kelkajn jarojn, kaj finas la liston serpentoj”, konfirmis Gerardas Paškevičius.", "author": "LAST", "categories": ["Aktuale", "SERPENTOJ", "Moderna vivo"], "audio_links": null}
{"url": "https://www.monato.be/2021/012895.php?p", "title": "La kato de Geluck ĉe la parizaj Elizeaj Kampoj", "published": "2021-08-01 00:00:00", "content_text": "Kion ĉi tiu vorto elvokas en vi? Se vi estas literaturamanto, vi jam pensas pri Marjorie Boulton, ŝia amo al ĉi dombesto kaj la unua komencfrazo de ŝia verketo Dek du piedetoj : „Min havas kato. Tiu ĉi ne estas gramatika eraro.”\n\nPoeziŝatanto, vi eble deklamas mense poemon de la franca poeto Charles Baudelaire el lia poemaro La floroj de l' malbono . En ĝi, tri versaj verkoj havas kiel titolon la nomon de la kutime ŝatata besto, du singulare kaj unu plurale. Unu estas esperantigita de Kálmán Kalocsay: Al mia ama brust'! Sed la kruelajn Ungojn retiru, bela kato [...]\n\nDu aliajn tradukojn ni ŝuldas al Gaston Waringhien: En mia cerbo jam promenas, Kiel en sia ĉambro varma, Kat' bela, forta, dolĉa, ĉarma. [...] kaj: Amantoj fervorkoraj, doktuloj morrigidaj Tute egale amas en ties maturplejo La fortajn mildajn katojn, orgojlojn de l' loĝejo, Simile frido-timajn, simile hejmo-sidajn.[...] Ĉi-lasta ekzistas ankaŭ en traduko de Serĝo Elgo (Georges Lagrange).\n\nSed eble vi interesiĝas ankaŭ – aŭ eĉ pli – pri aliaj artoj: desegnado, pentrado, skulptado ...? Tiam verŝajne interesos vin ekscii pri tio, kio okazis en Parizo, ĉe la avenuo Elizeaj Kampoj: tie la belga artisto Philippe Geluck ekspoziciis skulptaĵojn pri sia konata kato, kiujn li kreis laŭ krokizoj siaj, helpe de aliaj belgaj artistoj kaj metiistoj. Temis pri dudek bronzaĵoj tri metrojn altaj, 800 ĝis 1200 kilogramojn pezaj, kiuj reprezentas la heroan figuron, pintorelan kaj diknazan, bildstrie aperintan unuafoje en 1983 en la belga ĵurnalo Le Soir .\n\nJen kiel la aŭtoro priskribas la originon de sia kato: „Iam, mi desegnis plenridetantan Sinjorinon Kato sur la kovrilo de mia geedziĝa dankkarto, kaj ene de ĝi videblis Sinjoro Kato, kiu ŝin rajdis. Ĉio tiel komenciĝis! Iom poste, kiam Le Soir petis, ke mi inventu figuron, mi memoris pri la dankkarto. La besteto iĝis mia proparolanto, kvazaŭ aktoro, por kiu mi skribas skeĉojn! Fakte, alia mio. Tra ĝi, mi liberiĝas. Mi fojfoje ludas per la fajro, sed tio estas mia humurista rolo!”\n\nGeluck profitas sian kreaĵon, sian alimemon, por vehikli siajn proprajn ideojn, ĉu politikajn (plejofte maldekstrulajn), ĉu religiajn (daŭre kontraŭklerikajn), ĉu sociajn (ĉiam progresemajn).\n\nSub la titolo La Kato vagas , la skulptaĵoj celas unue gajigi la preterpasantojn. „Per ĉi tiuj dudek verkoj, mi esperas doni al la publiko ĝojon, ridemon kaj ian surrealisman poezion, kian ni ŝatas en Belgio”, diris Philippe Geluck.\n\nSed la artisto havas alian pli seriozan celon: per siaj humuraj pozoj kaj situacioj – jen ludante fluton, jen dispremante aŭtomobilon („Ĉi-foje temas pri veturilo frakasita de kato”, diris Geluck), jen dancante vestita per jupeto – lia kato humure alpaŝas profundajn sociajn temojn: Atlaso portanta ĉielan globuson plenplenan je plastaj boteloj, Sankta Sebastiano martire trapikita de krajonoj, alude al la viktimoj de la atenco kontraŭ la ĵurnalistoj de la semajna gazeto Charlie-Hebdo ktp. Tiun arteventon oni planis unue okazigi en aprilo 2020, sed ĝi estis prokrastita pro la nuna pandemio.\n\nKun masko ornamita de trafa esprimo, „Via rideto mankas al mi”, Geluck klarigas: „Mi ege esperas, ke ĉi tiu ekspozicio anoncos la remalfermon de la kulturejoj, muzeoj, kinejoj ... Tio venos.”\n\nPost Parizo, la dudek katoj vojaĝos tra la tuta Francio – al deko da urboj, i.a. Bordeaux, Caen, Lille, Mulhouse, Marseille – kaj revenos al Bruselo en 2022. Se vi intencas akiri unu el la skulptaĵoj, se vi pretas pagi inter 300 000 kaj 400 000 eŭrojn, ne prokrastu tion kaj rapidu, ĉar 16 el 20 jam vendiĝis. Tion farante, vi ne riĉigos Geluck sed partoprenos en la financado de onta Muzeo de la Kato, kiun la artisto ŝatus krei en 2024 en Bruselo.\n\nTiu muzeo troviĝos proksime de la Reĝa Palaco, centre de Bruselo, kaj disvastiĝos sep-etaĝe sur 4000 m 2 . Kvankam ĝia konstruo ankoraŭ ne ekis, peticio kontraŭ ĝi kunigas jam preskaŭ 5000 subskribintojn. Ĝin iniciatis du artistoj, Denis De Rubber kaj Sandrine Morgante, kiuj riproĉas al la projekto ĝian celon: „ĉefe promocii la verkaron de Philippe Geluck”. Ili bedaŭras, ke la brusela konsilio ne preferas vidigi aliajn artverkojn de la Reĝa Muzeo, kiuj kaŝe dormas en deponejo de la muzeo, sed tiujn de Geluck.\n\nPhilippe Geluck ne komprenas la polemikon: „Tiu muzeo nomiĝos Muzeo pri la Kato kaj Humura Desegnarto. Mi intencas disvolvi tri fakojn: unu pri mia Kato, kiu utilos kiel allogilo, alian kiu gastigos portempajn ekspoziciojn dediĉitajn al famaj desegnistoj kiel Jean Bosc, Sempé, Siné, Saul Steinberg aŭ Pierre Kroll. Kaj estos loko dediĉita al la kata graveco en la historio kaj kulturo de la homaro.”\n\nLi sentas sin „profunde vundita” pro la peticio kaj asertas: „Se oni trovos pli bonan uzcelon por la konstruaĵo, mi retiriĝos kaj rezignos pri la projekto.”\n\nKiu fine venkos? Ĉu la oponantaro al la muzeo aŭ ĉu la Geluck-a Kato? Afero daŭrigota ...", "author": "Pascal VILAIN", "categories": ["Aktuale", "Arto"], "audio_links": null}
{"url": "https://www.monato.be/2021/012897.php?p", "title": "Remalkovro post 170 jaroj", "published": "2021-08-01 00:00:00", "content_text": "Indoneziaj ornitologoj kaj birdamantoj de la tuta mondo entuziasme ĝojkrias: ili remalkovris birdon, pri kiu oni kredis, ke ĝi jam formortis antaŭ pli ol 170 jaroj. Temas pri la birdo, kiu havas la sciencan nomon Malacocincla perspicillata .\n\nLa birdon malkovris du loĝantoj en la provinco Kalimantano (insulo Borneo, Indonezio). Muhammad Suranto kaj Muhammad Rizka Fauzan plukis arbarfruktojn en pluvarbaro proksime al sia hejmo pasintoktobre, kiam ili hazarde ekvidis nekonatan birdon. Ili sukcese kaptis kaj fotis ĝin kaj poste ellasis ĝin reen en la naturon. Pri sia malkovro ili tuj informis lokajn organizaĵojn por protektado de birdoj. Spertaj ornitologoj post reciprokaj konsultadoj konfirmis, ke temas pri Malacocincla perspicillata kun forta beko, ĉokoladbruna koloro kaj nigra strio tra la okulo.\n\nLa birdon unue science priskribis en 1850 la franca natursciencisto kaj ornitologo Charles-Lucien Bonaparte (1803-1857, nevo de la imperiestro Napoleono) surbaze de sekcita specimeno de unu birdo, kiun kaptis la germana geologo Carl Schwaner (1817-1851) dum siaj ekspedicioj en la 1840aj jaroj en la tiama Nederlanda Hindio. De tiam ĉi tiun kantobirdon ĉirkaŭis diversaj misteroj. Ankaŭ ĉiuj pliaj klopodoj de ornitologoj remalkovri ĝin malsukcesis, kaj tial la sola pruvo de ĝia ekzistado ĝis hodiaŭ restis nur unu muzea sekcita individuo kun helflava vitra okulo de la 19a jarcento.\n\nĈi tiu rimarkinda malkovro montras, ke naturo ankoraŭ havas siajn sekretojn. Malgraŭ tio, ke la homaro pli kaj pli detruas ĝin, ĝi ĉiam povas agrable surprizi nin.\n\nDetaloj pri la remalkovro kaj foto de la birdo estas publikigitaj en la oficiala bulteno pri aziaj birdoj ( BirdingAsia ). Pli da informoj haveblas anglalingve ĉe https://www.orientalbirdclub.org/club-news .", "author": "Julius HAUSER", "categories": ["Aktuale", "ORNITOLOGIO", "Medio"], "audio_links": null}
{"url": "https://www.monato.be/2021/012898.php?p", "title": "Sirio", "published": "2021-08-01 00:00:00", "content_text": "Chris Van Thielen volas mendi manĝon de siria restoracio en Antverpeno, sed petas, ke ŝia filo faru tion, ĉar mankas al ŝi mono en ŝia konto. „Mi repagos al vi la venontan semajnon.” Decidite, farite. Kelkajn tagojn poste Chris reĝiras la kostojn al sia filo, rondigas la sumon, kaj kiel pagkialon ŝi aldonas simple „Sirio”. Li ja scias, pri kio temas. Kial do mencii amplekse „Jen la mono por la siria manĝo”?\n\nSed kelkajn sekundojn post la pago en ŝia bank-apo aperas la mesaĝo: „Bv. tuj informi vian bankon pri la celo de via pago kun mencio ‚Sirio’.” Kaj du minutojn poste retmesaĝo: „Kiel financa entrepreno gravas al ni havi superrigardon pri la pagoj de niaj klientoj. Bv. informi nin senprokraste pri la celo de la pago kun priskribo ‚Sirio’. Se ni ne ricevos respondon baldaŭ, ni devos transdoni la detalojn de via pago al la polico.”.\n\nLa filo de Chris informas la bankon, ke temas pri repago de kostoj de siria restoracio. Ĝi akceptas la klarigon. Li tamen scivolas, ĉu vere bankoj legas ĉiujn pagkialojn de ĉiuj transakcioj kaj plu enketas. Lotta de Meulenaere de la financa apo Payconiq by Bancontact klarigas: „Ĉiu banko havas ilojn, kiuj aŭtomate kontrolas la pagkialojn per sekretaj algoritmoj kun la celo detekti fraŭdon kaj terorismon.” Ke la vorto „Sirio”, eble kombine kun ronda sumo, estas parto de tiu sekreta algoritmo, iĝis do nun konate!", "author": "pp", "categories": ["Aktuale", "Noticoj"], "audio_links": null}
{"url": "https://www.monato.be/2021/012899.php?p", "title": "Silentiĝis filmprincidino cindrulino", "published": "2021-08-01 00:00:00", "content_text": "La filmmondo perdis grandan legendon. La 9an de junio 2021 forpasis la 68-jara ŝatata ĉeĥa aktorino Libuše Šafránková. Ŝi internacie famiĝis per la superbela filmfabelo Tři oříšky pro Popelku (Tri aveloj por cindrulino), kie ŝi 19-jara jam aktoris la ĉefan rolon. Ĉi tiu fabelo en multaj landoj estas ĝis hodiaŭ regula parto de la kristnaska televid-programo por infanoj kaj plenkreskuloj.\n\nŠafránková naskiĝis la 7an de junio 1953 en la historia urbo Brno, kie ŝi pasigis sian infanaĝon. Jam kiel infano ŝi vizitadis teatrajn rondetojn kaj gajnadis en diversaj deklam-konkursoj. Ŝi finstudis aktoradon ĉe la konservatorio en sia gepatra urbo kaj poste decidis serĉi sian teatran feliĉon en la ĉefurbo Prago. Ekde 1972 ŝi estis membro de la loka aktora klubo kaj ekde 1992 aktoris en la praga nacia teatro, kie ŝi donis formon al nombrego da teatraj roloj.\n\nŠafránková jam en la aĝo de 17 jaroj bonege debutis en la televidfilmo Babička (Avinjo), filmita laŭ romano de la ĉeĥa verkistino Božena Němcová, en kiu la aŭtorino rememoras sian infanaĝon, kiam ŝin kaj ŝiajn gefratojn edukis simpla, sed saĝa avino.\n\nSekvis aliaj konataj kaj ŝatataj filmoj, en kiuj Šafránková ludis sentemajn virinojn kun sento ne nur por liriko, humuro kaj komedio, sed ankaŭ por dramo. Dum sia kreema vivo ŝi faris pli ol 80 filmojn. Inter la neforgeseblaj filmoj, kiuj daŭre projekciiĝas en Ĉeĥio kaj Slovakio pro la granda ŝato, estas Jak utopit doktora Mráčka aneb Konec vodníků v Čechách (Kiel dronigi d-ron Mráček aŭ La fino de la niksoj en Bohemio), Princ a večernice (Reĝido kaj vesperstelo), Vrchní, prchni! (Kelnero, fuĝu!), Sůl nad zlato (Salo pli ol oro), Vesničko má středisková (Mia vilaĝeto pitoreska), Kolja , Báječná léta pod psa (Mirindaj jaroj sub la hundo) kaj aliaj.\n\nŜi laste aperis antaŭ la kameraoj antaŭ sep jaroj en la slovaka-ĉeĥa filmo Rukojemník (Ostaĝo), filmita en Bratislavo, kie ŝi formis ĉarman geedzan paron kun Milan Lasica.\n\nŠafránková ricevis en Ĉeĥio la prestiĝan filmpremion Český lev (Ĉeĥa Leono - vitra statuo de leono) pro sia artista kaj profesia kontribuo en la filmo Kolja . En 2008 ŝi gajnis en enketo de la ĉeĥa televido sub la nomo Stelo de mia koro , kiu ŝin suprenportis sur la piedestalon de la plej populara ĉeĥa aktorino. Oktobre 2015 la ĉeĥa prezidanto Miloš Zeman aljuĝis al Šafránková la medalon Pro Meritoj en la kampo de arto.\n\nEn novembro 2014 kuracistoj diagnozis ĉe ŝi pulmokanceron, kiu poste reaperis, kaj fine la aktorino forpasis du tagojn post modesta festo de ŝia 68a datreveno.\n\nProfundan kondolencon al la postrestintoj esprimis la plej altaj reprezentantoj de Ĉeĥio. La novaĵoj pri ŝia morto atingis ankaŭ germanajn, aŭstrajn kaj svisajn amaskomunikilojn.", "author": "Julius HAUSER", "categories": ["Aktuale", "SOCIO", "Moderna vivo"], "audio_links": null}
{"url": "https://www.monato.be/2021/012902.php?p", "title": "Plej granda nacio", "published": "2021-08-01 00:00:00", "content_text": "Ĉi tiu rakonto estas parte aŭtenta, kaj parte fikcia. Kio estas vera, kaj kio malveras, ne tre interesas la bonajn loĝantojn de Bailenambeann.\n\nBailenambeann [baljenamjan] estas trankvila kampara urbeto en Irlando. Kutime nenio grava okazas tie, sed en la sepdekaj jaroj de la pasinta jarcento alvenis fremdulo, kiu nomiĝis Albisturo Kvinke. Kiam oni demandis, de kie li devenas, li diris, ke li estas ĉiliano. Li ne klarigis la originon de sia stranga nomo. Laŭŝajne Albisturo fuĝis al Irlando kun grupo de ĉiliaj rifuĝintoj, kiu eskapis de la persekutado fare de la diktatoro generalo Pinochet. Albisturo rakontis, ke kiam li estis juna studento, li registris sin por fari specialan kurson en Bonaero. En tiu jaro (1973) okazis la puĉo kontraŭ Salvador Allende, la demokrate elektita prezidanto de Ĉilio. Ŝajnas, ke iutage, tuj antaŭ tiu ŝtatrenverso, Albisturo renkontis sur strato en la argentina ĉefurbo iun anglan instruiston, kun kiu li konatiĝis en Santiago. Tiu viro, kiu estis tre dekstra konservativulo kaj tute ne ŝatis la socialisman Allende, kontente diris al Albisturo, ke baldaŭ la usona registaro instigos la forigon de la ĉilia prezidanto. Poste tio fakte okazis, malgraŭ tio, ke Allende estis demokrate elektita. Albisturo, kune kun grupoj de siaj universitataj kolegoj en Bonaero, kiuj konsistis el kaj argentinanoj kaj ĉilianoj, provis vojaĝi al Santiago por marŝante apogi la ĉiliajn studentojn, kiuj tiam surstrate manifestaciis kontraŭ la puĉo. Nur Albisturo sukcesis trapasi la landlimon, kaj tuj li estis arestita. Feliĉe, influhava amiko de lia patro ebligis lian liberigon, kaj Albisturo sukcesis veni al Irlando, kie li ricevis azilon.\n\nGrupo de ĉiliaj rifuĝintoj jam loĝis en la sud-irlanda urbo Port Láirge, kaj li aliĝis al ili. En tiu urbo li sukcesis trovi taŭgan, kvankam modestan postenon.\n\nPost pluraj jaroj en la sudo, li emeritiĝis kaj translokiĝis al Bailenambeann, kie li, pro sia simpatia karaktero, baldaŭ estis akceptita de la loĝantaro.\n\nPro la kovim-viruso Albisturo dum preskaŭ tuta jaro apenaŭ povis forlasi la domon, sed feliĉe, danke al la ĝenerala vakcinado kontraŭ la viruso, li lastatempe povis ricevi limigitan nombron da vizitantoj en sia hejmo.\n\nPasintsomere la vetero estis sufiĉe bona por ebligi, ke li sidu en la ĝardeno, do lia amiko Pat Breathnach [branaĥ], kiu en pli normalaj tempoj venadis ĉiujaŭde por babili kaj trinki glason da biero, iutage decidis spiti la viruson kaj refoje viziti la hejmon de Albisturo. Do la duopo troviĝis trankvile sidante sub la ombro de la pomarboj en lia ĝardeno. Kune, laŭkutime, ili klopodis solvi la pli gravajn problemojn de la mondo, kaj filozofiis pri la signifo de la homa ekzisto.\n\nPat komencis la konversacion.\n\n– Mi ne tro ŝatis la lastan prezidanton de Usono, sed mi esperis, ke la nova – laŭŝajne milda kaj modesta sinjoro – estos malpli pretendema ol lia antaŭulo. Tamen, kiam li estis en Eŭropo por la pinta konferenco, li asertis, ke nun lia lando estas refoje la Gvidanto de la mondo. Laŭ mia opinio tio ŝajnis iom pretendema.\n\nAlbisturo interrompis:\n\n– Aĥ! Haltu, Pat!! Sed ĉu li ne pravis? Usono estas ja la plej potenca kaj influhava el la nacioj, do li rajtas almenaŭ nomi sin ĉefo de la demokrata okcidento.\n\n– Absolute ne, mia kara Albisturo! – respondis Pat. – Usono estas tre vasta lando kun impona forto, sed la terminoj „granda” kaj „grava” tute ne rilatas al dimensioj aŭ milita potenco. Napoleono estis homo de malalta staturo, tamen la historiistoj rigardas lin granda viro.\n\n– Napoleono ankaŭ posedis grandan kaj potencan armeon.\n\n– Malprave ... Pri Napoleono, jes, ja. Sed tio estas senrilata ĉikanaĵo. Mi iam legis libron, kiu rakontis, ke en Afriko estas grupo de tribanoj, kies dio estas eta insekto kiel grilo, tamen por ili ĝi estas potenca diaĵo.\n\n– Ni ne parolas pri izolitaj tribanoj, sed pri civilizitaj popoloj kiel ni.\n\n– Ĉu vi scias, kiu nacio estas la plej granda el ĉiuj? – demandis Pat.\n\n– Jes, – diris Albisturo. – Ĉinio, aŭ eble Rusio.\n\n– Malprave! Tio estas Irlando.\n\n– Stultaĵo! Kiel vi povas aserti, ke eta insuleto je la okcidenta ekstremaĵo de Eŭropo estas grava aŭ granda?\n\n– Facile. Unue, Irlando estas la nacio, kiu savis tutan Eŭropon de barbarismo kaj establis la civilizacion. Tio estas pruvita. Ĉu vi ne legis la libron de Thomas Cahill Kiel la irlandanoj savis la civilizacion ? Tiu libro furoras en Usono. Cahill rakontas, kiel la sanktulo Patriko instruis alfabetigon kaj kleron ĉi tie en Irlando, kreante la kondiĉojn, kiuj igis nian landon „insulo de sanktuloj kaj kleruloj”, konservante la okcidentan kulturon en epoko, dum la barbaroj svarmis tra Eŭropo. Tiel la kontinento evoluis de la klasika roma periodo al la mezepoka.\n\n– Ĉu tio ne estas troigo?\n\n– Absolute ne! Sen la irlandanoj tiu transformado ne estus ebla. La irlandaj monaĥoj kaj skribistoj kopiis manuskriptojn de grekaj kaj latinaj verkistoj, kaj paganaj kaj kristanaj. Samtempe Eŭropo estis perdanta por ĉiam siajn bibliotekojn kaj kleradon. Irlandaj klerikoj kaj kleristoj eliris por kunporti tiun kulturon al la tuta kontinento.\n\n– Kiuj, ekzemple?\n\n– La irlanda sanktulo Kolumbo civilizis Skotlandon. De la eta insulo Iona, la kristana kulturo disvastiĝis al norda Anglio, danke al homoj kiel sankta Aidano, al Svislando per sankta Galo, al Italio per sankta Kolumbano, kaj tiel plu, kaj tiel plu. Finfine, la kristana civilizacio kaj ties kulturo atingis eĉ la forajn landojn de Rusio kaj Skandinavio.\n\nAlbisturo ridetis.\n\n– Ĉu ankaŭ al la amerika kontinento?\n\nPat kapjesis.\n\n– Kompreneble!\n\n– Sed la tiel nomataj kristanaj nacioj faris multe da damaĝo en Ameriko. Ili mistraktis la indiĝenojn, ŝtelis ilian teritorion, kaj detruis iliajn proprajn kulturojn.\n\n– Konsentite, sed pri tio ne kulpis la mezepokaj irlandanoj.\n\n– Kaj kion vi diras pri la modernaj irlandanoj?\n\nPat ridis.\n\n– Rigardu, estas preskaŭ neniu lando en la mondo, en kiu ĉiujare ne estas festo por la nacia tago de Irlando, la tago de sankta Patriko. Oni celebras ĝin en Novjorko, Berlino, Parizo, Moskvo, eĉ en Pekino! Tio ne okazas en iu ajn alia nacia tago. Nur en la irlanda!\n\n– Fakte, kiam mi vojaĝas, mi surpriziĝas pro la fakto, ke en ĉiu lando, kiun mi vizitis, estas irlanda trinkejo, kie oni povas trinki glason da irlanda portero.\n\n– Brave, amiko Albisturo! Vi ja pruvis, ke Irlando estas grava lando! Eĉ pli notinda estas tio, ke la verko, kiu plej influis la mondan literaturon, estas la romano Uliso de la irlanda aŭtoro James Joyce.\n\n– Ĉu la unua kaj plej influhava romano ne estis Don Kiĥoto de Cervantes?\n\n– Eble iam. Sed mi parolas pri la moderna literaturo.\n\nAlbisturo ridis.\n\n– Bone, Pat. Vi konvinkis min. Do ni kune konsentas, ke Irlando estas la plej grava nacio en la mondo. Unu el la plej grandaj herooj de mia lando, Ĉilio, estis irlandano, nome, Bernardo O'Higgins. Krome la fondinto de la mararmeo de Argentino estis alia irlandano, admiralo Brown.\n\n– Sed mi devas foriri. Dankon pro la trinkaĵo kaj ĝis revido!\n\nBedaŭrinde, baldaŭ post tiu renkontiĝo Albisturo diris al Pat, ke li intencas reiri al Ĉilio por pasigi la reston de sia vivo kune kun siaj familianoj. Li rakontis, ke kiam li estis tre juna viro, li enamiĝis al indiĝena knabino, kiu poste naskis infanon, kies patro estis Albisturo.\n\nKiam Albisturo faris novan hejmon en Irlando kaj finfine trovis bone pagatan postenon, li sendis monon al Ĉilio, por ke la filo povu studi en universitato. La filo diplomitiĝis kiel juristo, kaj decidis dediĉi sin al la misio plibonigi la vivkondiĉojn kaj statuson de la indiĝena popolo de sia patrino. Albisturo estas nun tro maljuna por kunlabori en tiu misio, sed almenaŭ li esperas povi doni moralan apogon al la filo. Al ambaŭ ni deziras feliĉon kaj sukceson!", "author": "Garbhan MACAOIDH", "categories": ["Aktuale", "RAKONTO", "Literaturo"], "audio_links": null}
{"url": "https://www.monato.be/2021/012903.php?p", "title": "GLOBSEK: restarigo de la mondo", "published": "2021-08-01 00:00:00", "content_text": "Restarigo de la mondo post la pandemio estis la ĉefa diskutotemo de la ĉi-jara, jam 16a, internacia konferenco de GLOBSEK 1 sub la nomo „GLOBSEK-2021: Bratislava Forumo”, kiu okazis inter la 15a kaj 17a de junio en la slovaka ĉefurbo Bratislavo.\n\nLa konferencon malfermis la slovaka prezidentino Zuzana Čaputová, kiu prezentis mallonge la principojn de la slovaka registaro en la batalo kontraŭ la kronviruso. Ŝi emfazis, ke la pandemio rivelis ne nur la fortajn flankojn de la ŝtato sed ankaŭ malfortajn, pro novaj sekurecaj minacoj.\n\nEntute dum la tri tagoj de la konferenco elpaŝis 145 parolantoj. La partoprenantoj pridiskutis gravajn temojn: restarigon de la fido je demokratio, ekonomian kreskon kaj daŭrigeblan disvolvadon, reguligon de novaj teknologioj, inform-sekurecon, influon de la pandemio al publika sano kaj la sansistemo kaj aliajn. Virtuala gasto de la konferenco estis ankaŭ Papo Francisko, kiu prezentis propran spiritan vidpunkton al la ĉeftemo de la konferenco.\n\nLa ministroj pri eksterlandaj aferoj de la Viŝegrada kvaropo (Ĉeĥio, Hungario, Pollando, Slovakio) 2 unuanime akcentis la malfacilan laboron kaj respondecon en la disvolviĝo de Eŭropa Unio en la lastaj jaroj. Ili parolis ankaŭ pri komuna solvado de problemoj rilataj al la pandemio je la plej alta nivelo en Eŭropa Unio kaj kadre de ĝiaj unuopaj membroŝtatoj.\n\nDum la konferenco estis donitaj la premioj de GLOBSEK kaj de Ĉeĥa Eŭrop-Atlantika Konsilio pro kontribuoj al subtenado de demokratio kaj de la transatlantika alianco. La ĉi-jaraj premiitoj estas Václav Havel 3 (memore pri li) kaj la prezidanto de la usona Brookings Institution 4 (Institucio Brookings) generalo John R. Allen 5 . Inter la premiitoj de antaŭaj jaroj troviĝas la dana politikisto kaj eksa ĝenerala sekretario de NATO (Nord-Atlantika Traktat-Organizaĵo) Anders Fogh Rasmussen, eksa usona ministro pri eksteraj aferoj Madeleine Albright kaj konata brita historiisto Timothy Garton Ash, kiu okupiĝas ĉefe pri la historio de Eŭropo post 1945.\n\nEn la konferenco partoprenis reprezentantoj de pli ol 100 landoj, interalie 3 prezidentoj, 3 ĉefministroj kaj 25 ministroj.", "author": "Julius HAUSER", "categories": ["Aktuale", "KONFERENCOJ", "Politiko"], "audio_links": null}
{"url": "https://www.monato.be/2021/012860.php?p", "title": "Fora reeĥo de la hungara revolucio", "published": "2021-10-01 00:00:00", "content_text": "1956 estis fulmotondra jaro. En diversaj partoj de la mondo okazis politikaj krizoj, militaj kontraŭstaroj, popolaj ribeloj ... En meza Eŭropo la plej granda tiumomenta evento estis la revolucio en Hungario, subpremita de sovetiaj trupoj. Detalaj kaŭzoj kaj sekvoj de tiu evento estas tre malsamaj kaj kompleksaj, sed ĝia signifo estas senduba. Kaj reeĥoj de ĝi riveliĝis ankaŭ en lokoj, kiuj restis tiam multe pli trankvilaj kaj, laŭ unua vido, apenaŭ influataj de ĝi.\n\nPri tia reeĥo en Bulgario temas nova libro de Julian Modest Sekreta taglibro . Laŭ la amplekso, ĝi estas tre malgranda romano aŭ granda novelo. Knabo el fora provinca vilaĝo, iĝinta studento-fizikisto en la ĉefurbo, eksciinte pri la revolucio kaj ĝia disbatiĝo, subite partoprenas multobligon de protestaj flugfolioj kaj eĉ, krome, verkas kaj multobligas poemon, en kiu li esprimas subtenon al la hungaraj batalantoj por libero. Poste, pro minaco de persekutoj pro tiu ago, li fuĝas el la lando kaj establiĝas en Germanio, kie li komencas tute novan vivon, ŝanĝas sian personecon ĝis tiu grado, ke eĉ lia filo nenion scias pri lia pasinteco kaj eĉ pri lia nacia deveno. Nur trovinte post lia morto lian taglibron, la filo ion eksciis pri sia patro.\n\nEstas interesa priskribo de la vilaĝa vivo en Bulgario fine de la 1940aj, komence de la 1950aj jaroj. La lando estis, diference de plejparto de eŭropaj landoj, preskaŭ ne tuŝita de teruraĵoj de la 2a mondmilito, la malproksimajn provincajn vilaĝojn des pli malmulte tuŝis politikaj eventoj. En tiu patriarkeca atmosfero kreskis la ordinara knabo, por kiu la plej alta kariera revo estis fariĝi vilaĝa instruisto, kiel liaj gepatroj, kaj kiu neniel estis ia disidento aŭ ĝenerale politike implikita persono. Tiom pli admirindas lia elano por esprimi simpation al alilandaj batalantoj por liberiĝo. Ĉu tio povas okazi? Jes, fojfoje: iu kaŝita esenco vekiĝas en la homo dum krizaj momentoj, kaj la homa sorto draste turniĝas kaj eĉ renversiĝas. Ĝuste tio estas la ĉefa edifo de tiu ĉi verko, kaj priskribo de tiu sortoturno pro influo de foraj grandaj eventoj faras la rakonton kaj la protagoniston simpatiaj.\n\nŜatantoj de verkoj de Julian Modest kun plezuro tralegos tiun ĉi verkon, des pli ĉar ĝi tuŝas realajn historiajn problemojn kaj iliajn influojn al la vivo de simplaj homoj.", "author": "Nikolao GUDSKOV", "categories": ["Aktuale"], "audio_links": null}
{"url": "https://www.monato.be/2021/012869.php?p", "title": "Atentu pri amikoj!", "published": "2021-10-01 00:00:00", "content_text": "Kara leganto, se vi volas fariĝi spiono, precipe nun, kiam estas risko de komenciĝo de nova malvarma milito, kun maltrankviligaj elpaŝoj de la ĉefaj regantoj de la mondo, kiam kruciĝas akuzoj reciprokataj de kontraŭakuzoj, mi rekomendas ĉi tiun libron. Eble vi estos kontaktita de spionrekrutigisto (atentu ŝanĝi ofte kafejon por konfuzi viajn spurantojn). Eble oni postulos de vi verki kiel ĵurnalisto ne ja la veron, sed tion, kio konvenas al la reganta partio. Cetere, tio estas ordinaraĵo en ĉiuj landoj, eĉ en tiuj, kiuj aspektas demokrataj, ĉar la registaroj estas kutime elektataj laŭ netrukitaj voĉdonoj (tamen ne ĉiam: en Italio la lastaj kvin ĉefministroj, inkluzive la nunan, ne estis nomumitaj rezulte de voĉdonado).\n\nSpionoj estas siavice spionataj de siaj propraj sekretaj servoj; spiono devas esti inteligenta, saĝa, sagaca, komunikiĝema kaj ne havi malvirtojn. Iel humure oni legas el la dorsopaĝo de la verko la jenan „resumon”: „Dum la lastaj sesdek jaroj de la pasinta jarcento, la sekretaj servoj de Orienta Eŭropo sendis en la okcident-eŭropajn landojn spionojn, kies tasko estis liveri sekretajn informojn pri la politiko, industrio, scienco kaj armado de la okcident-eŭropaj landoj”. Nu, la okcidentaj agis (kaj plu agas) tute same.\n\nĈu licas mencii personan sperton? Kiam mi en 1959 iris al la IJK en Gdańsk kaj al la UK en Varsovio, mi, kompreneble, ne havis komision pri spionado. Tamen, kiam mi revenis al Italio, la sekureca servo venis al mia hejmo, volis scii pri mia restado en Pollando kaj sekestris (post kelkaj tagoj redonis) fotojn de la haveno de Gdynia (vidiĝis ŝipoj, sed ili ne ŝajnis al mi militaj) kaj mapon de Varsovio. Tio aspektis al mi bizara, ĉar tiutempe Italio havis diplomatian reprezentantaron en Pollando (al kiu mi ja devis fari „viziton de ĝentileco”), kies membroj libere cirkuladis, do urba mapo estis senprobleme aĉetebla ĉe gazetkiosko. Fotoj de mi, estante ordinara sporada vizitanto, certe ne malkaŝis sekretojn.\n\nElektado de spiono estas malfacila tasko: spioni estas „nobla devo”, laŭcele ĝi malhelpas la okazigon de militoj (ĉu? ĝi simple avantaĝas en milito la ŝtaton kun la plej lertaj spionoj), ĝi „helpas la homan progreson” ... Nu, se la ŝtatoj estus honeste konkordaj, spionado ne estus bezonata, kvankam bone kaŝitaj sekretaĵoj ekzistas ankaŭ inter ŝtatoj partoprenantaj la samajn paktojn (ĉu ofensivajn, ĉu sindefendajn, ne oportunas diskuti), kiel NATO ...\n\nLa intrigo de la romano, situigita dum la malvarma milito, disvolviĝas, en la unua parto, en orient-eŭropa ŝtato Iliria (fikcia nomo, sed la etoso aludas tiutempan Bulgarion) kaj, en la dua, en la brila, lumoplena kaj fascina Parizo, kiu aspektas kvazaŭ Edeno al orient-eŭropa ĵurnalisto, ĉiam interesata pri la ĉirkaŭaĵoj, ĝardenoj, restoracioj, kafejoj kaj, kompreneble, Sejno.\n\nLa vivo en Parizo de spiono en la pozicio de alilanda ĵurnalisto estas tre brila, precipe kiam la sendinta sekreta servo adekvate furaĝas per mono, kio kaŭzas ioman rivalecon kun tiuj, kiuj male profesias, restante en sia lando, devante kribri la publikigotajn artikolojn laŭ la direktivoj de la partio. Parizo proponas, kompreneble, ankaŭ virinojn, al kiuj la observema aŭtoro dediĉas ĉiam rapidtrajtan, sed precizan priskribon: inoj, precipe junaj, havas okulojn jen ĉielbluajn, jen bluajn kiel cejano, jen helverdajn, ruĝajn, velurajn, jen kiel matura ĉerizo.\n\nKompreneble, ankaŭ viroj estas ekzamenataj pri la vestaĵoj, cigaredoj, manĝoj: oni ŝajnas vere sidi kun ili en kafejo, aŭ en restoracio antaŭ gustallogaj pladoj, aŭ en atendejo. Belas la priskribo de la pariza aŭtuno, „simila al junulino kun longa oreca hararo”. La stilo de nia aŭtoro estas fama kiel modela ankaŭ por komencantoj, sen ajna bizara kunmetaĵo aŭ ajna neologisma termino, serĉinda en vortaro. Apartaĵo estas akuzativo ankaŭ ĉe propraj nomoj ne-esperantigitaj, tiel „Anton” akuzativiĝas „Antonon” kaj „Silvie” akuzativiĝas „Silvieon”.\n\nJulian Modest (n. 1952) estas vaste konata en la bulgara verkista medio, ofte intervjuata de landaj gazetoj, radiaj kaj televidaj stacioj, en kiuj li parolas pri Esperanto kaj ĝia literaturo, fako, kiun li instruis en la sofia universitato Sankta Kliment Ohridski de 1986 ĝis 1992. Rezidinte dum ok jaroj en Budapeŝto, kie li edziĝis al esperantistino, verkinte ankaŭ en la hungara kaj partopreninte en la tiea Esperanto-movado, je sia reveno al Bulgario li forte enplektiĝis surloke. Li estis prezidanto de Bulgara Esperanto-Asocio kaj estris ankaŭ ĝian eldonejon.\n\nModest estis membro de Bulgara Verkista Asocio kaj prezidanto de la esperanta PEN-Centro. Rakontoj kaj eseoj liaj aperis en pluraj revuoj, en Budapeŝta informilo , en Literatura Foiro (kie li estas preskaŭ ĉiunumera kontribuanto), en MONATO , en Beletra Almanako kaj aliloke. Lia ĵus ĝisdatigita bibliografio en Esperanto registras 26 verkojn. Lia nuna verko, ŝajne trankvila, sed streĉa ĝis la fina paĝo, distanciĝas de liaj lastatempaj krimromanetoj kaj estas nova, plaĉa kaj edifa kontribuo al nia literaturo.", "author": "Carlo MINNAJA", "categories": ["Aktuale", "Spionoj spionataj"], "audio_links": null}
{"url": "https://www.monato.be/2021/012894.php?p", "title": "Hoteloj por insektoj", "published": "2021-10-01 00:00:00", "content_text": "Ĉu vere insektoj bezonas hotelojn? „Jes, vere”, unuvoĉe diras dungitoj de VASA, rubkolekta sistemo de la litova ĉefurbo Vilnius. Rezulte antaŭ nelonge en parkoj de la urbo aperis dometoj faritaj el naturaj materialoj, nomataj insektaj hoteloj. Tiuj insektaj hoteloj estas dediĉitaj por allogi diversajn speciojn de insektoj, kaj kutime oni instalas ilin en parkoj, ĝardenoj aŭ arbaroj. Krom por sia ĉefa celo, ĉi tiuj interesaj konstruaĵoj estas uzindaj ankaŭ por ornamado de verdaj spacoj kaj kiel rimedo por eduki la loĝantaron, ke ĝi atenteme zorgu pri la diverseco de insektaj specioj.\n\n„Ni zorgas pri la redukto de urbaj ruboj kaj poluado, kaj ni kredas, ke gravas, ke tiajn celojn starigu antaŭ si ankaŭ la civitanoj. Sekve, ni provas eduki la loĝantaron en diversaj formoj. Donacante insektajn hotelojn al la urbo, ni volas atentigi urbanojn pri la fakto, ke ĉiu ekosistema partoprenanto estas grava por harmonia medio. Ni devas memori pri tio en iu ajn agado, eĉ se ĝi ne transpasas la limojn de la hejmo, ĉar ĉio estas interligita kaj influas la ĝeneralan medion”, diris la estro de la rubkolekta sistemo de Vilnius (VASA) Justina Prunskienė.\n\nLaŭ Raimundas Ereminas, arbaristo de la urbaj parkoj de Vilnius, la konservado de la diverseco de insektaj specioj gravas, ĉar multaj biologiaj specioj, kiuj influas la ekvilibron de la ĝenerala ekosistemo, konstante malaperas pro urba disvolviĝo kaj industriaj agadoj. „Diversaj specioj de insektoj malaperas, kaj ne ĉiuj homoj eĉ rimarkas, ke ĉirkaŭe fariĝas pli trankvile, ĉar la insektoj ne plu zumas. Ili malaperas pro malutilaj aŭ nerespondecaj homaj agadoj, insekticidoj, herbicidoj, homa interveno en naturo, nekonvenaj terkulturaj praktikoj”, diris la arbaristo.\n\nLaŭ li, kutime homoj rimarkas insektojn nur kiam iuj el ili mordas aŭ zumas obsede kaj kaŭzas ĝenon. Oni pensas malofte, ke eĉ tiuj malgrandaj „krimuloj” estas tre utilaj ludantoj en nia ekosistemo, ĉar ili gravas en la nutra ĉeno de bestoj kaj eĉ de homoj. „Estas kelkaj milionoj da malsamaj specioj de insektoj en la mondo, kaj nur tre malmultaj el ili estas damaĝaj. Plej ofte insektoj plenumas biologian limigon, mortigas parazitojn kaj plagojn: afidojn, raŭpojn. Insektoj malkompaktigas la grundon, putrigas biologiajn rubojn, ili tre gravas por plantreproduktado. Ne estas dubo, ke la malapero de insektoj ankaŭ minacas formortigi aliajn speciojn de plantoj kaj bestoj”, klarigis Raimundas Ereminas.\n\nLa arbaristo ĝojus, se tiaj insektaj hoteloj fariĝus ofta vidaĵo. Ja konstrui tion hejme estas facila afero. Gravas uzi naturajn materialojn – arbobranĉojn, kavajn tigojn, ŝelon, sekan herbon, muskon, tiel ke ili taŭgu por diversaj specioj de insektoj. Tiaj materialoj poste putros. „Kiam hoteloj fariĝos malutilaj por unu insekta specio, ĝian lokon tuj okupos alia”, diris la arbaristo de la urbaj parkoj de Vilnius.", "author": "LAST", "categories": ["Aktuale", "NATURO", "Moderna vivo"], "audio_links": null}
{"url": "https://www.monato.be/2021/012896.php?p", "title": "La meteorito, kiu ŝanĝis la mondon", "published": "2021-10-01 00:00:00", "content_text": "En la malfrua vespero de la 26a de majo 1751 la ĉielon super la pitoreska vilaĝo Hraščina en la regiono Hrvatsko Zagorje en Kroatio subite „tranĉis” meteorito kun formo de lumbrila ruĝarda globo. Ĝi postlasis malhelan fuman spuron en la ĉielo. Multnombraj vilaĝanoj ĉeestis tiun neĉiutagan kaj timigan spektaklon. Pli-malpli super ilia vilaĝo, la globo disiĝis en du pecojn. Sekvis surdiga eksplodo, kaj ili falis sur ĵus plugitan kampon de la vilaĝano Mijo Koturnas.\n\nTuj en la vilaĝo okazis ĝenerala konfuzo; kaj ĉiuj, puŝate de scivolo, ekkuris al la loko, al kiu la meteorito falis. La pastro Juraj Marešič agis trankvilige kaj ordonis al la vilaĝanoj alporti ĉion, kion ili trovos. La vilaĝanoj vidis en la fal-loko du truojn, el kiuj ili elfosis du meteoritojn. Unu el ili pezis 40 kilogramojn kaj enbatiĝis je 2 metroj en la grundon. La dua pezis 9 kilogramojn, kaj enbatiĝis en la grundon iom pli ol unu metron. Ambaŭ meteoritoj estis alportitaj al la pastro kaj provizore deponitaj en la paroĥestrejon.\n\nSamtempe, 200 kilometrojn norde, en Poĵuno (la hodiaŭa Bratislavo) okazis kunveno, kiun partoprenis la imperiestro Francisko la 1a de Loreno kaj la imperiestrino Maria Tereza, sed ankaŭ la zagreba episkopo Franjo Klobušicki. Ĉar multaj homoj en diversaj partoj de la imperio rimarkis la falon de la meteorito, la novaĵo pri tio rapide atingis la imperiestron. Bonŝancego en la tuta afero estas, ke la meteorito falis dum la regado de Francisko la 1a, ĉar li havis grandan intereson pri scienco. Precipe grava estas la fakto, ke la imperiestro antaŭ nelonge estis aĉetinta de iu kolektanto lian kolekton de meteoritoj kaj mineraloj. Li tuj ordonis al la zagreba episkopo, ke li esploru la falon kaj liveru la meteoriton al li.\n\nLa episkopo sendis du kanonikojn al Hraščina kun klaraj instrukcioj, kiel esplori la aferon. La instrukcioj eĉ enhavis la demandojn, kiujn la kanonikoj devis proponi al la atestantoj. Laŭ la instrukcioj, la kanonikoj intervjuis ĉiujn atestantojn kaj, sen sensaciismo aŭ mistikismo, verkis latinlingvan raporton kun la titolo: Dokumento pri la falo de la meteorito de Hraščina .\n\nLa pli granda peco de la meteorito kaj la detala dokumentaro sendiĝis al la imperiestro. Kiel la sekvontaj eventoj pruvis, tio estis granda scienca aventuro, kiu ŝanĝos la mondon. La pli malgranda peco de la meteorito estis, en neklaraj cirkonstancoj, disigita en tri partojn. Unu peco estis sendita al Zagrebo, la dua al Poĵuno, kaj, ĉar la meteorito estis fera, la tria peco restis en Hraščina, kie la vilaĝanoj kreis el ĝi najlojn.\n\nMultaj imperianoj atestis la falon de la meteorito, kaj inter ili estis du pastroj kaj du oficiroj deĵorantaj en la hungara urbo Sigeto. Ili pretigis raporton, kiu enhavis du desegnaĵojn. Unu el ili montris la ĝeneralan aspekton de tiu okazaĵo en la ĉielo, dum la alia konsistis el ses skizoj, kiuj montris la ŝanĝojn de la meteorita spuro, antaŭ ol ĝi falis. Tiu valorega atesto estis sendita ankaŭ al la imperiestro. Danke al tiu raporto kaj aliaj atestoj, sciencistoj poste esplorantaj tiun meteoriton eltrovis, ke ĝi moviĝis el la direkto de Nurenbergo en Bavario kaj superflugis Gracon en Stirio.\n\nKvankam la imperiestra kolekto jam enhavis multajn meteoritojn, pro sia grandeco kaj akompananta dokumentaro la meteorito de Hraščina iĝis la fundamento de la tuta viena kolekto. Hodiaŭ la meteorito de Hraščina estas parto de daŭra ekspozicio de la Naturscienca Muzeo en Vieno, kies kolekto enhavas ĉirkaŭ 2400 meteoritojn, estante la trie plej granda en la mondo. Je la dua loko estas la kolekto en la naturscienca muzeo Smithsonian en Vaŝingtono (Usono), kaj je la unua estas la Nacia Instituto por Polusaj Esploroj en Tokio, kiu havas grandan kolekton de meteoritoj el Antarkto.\n\nMeze de la 18a jarcento oni kredis, ke meteoritoj estas partoj de nia tero, kiuj, iel propulsite en la aeron kaj poste influite de gravito, falas reen al la tero. Sciencistoj neis la teorion de Koperniko kaj blinde kredis je la teorio de Aristotelo, kiu parolis pri la disigo de la ĉielo kaj la tero, kaj pri la neeblo de miksado de aferoj inter ili. Uzante tiun teorion, la kroata kronikisto Baltazar Adam Krčelič elpensis klarigon pri la hraŝĉina meteorito. Ĉar proksime troviĝis minejoj de fero, li diris, ke pro la granda ardeco, kiu okazis dum tiuj tagoj, la fera maso estis ĵetita el la minejo en la aeron. Tiuj feraj eroj kuniĝis en la aero kaj formis globon, kiu pro la gravito falis sur la teron.\n\nDum mallonga tempo tiu teorio estis publike akceptata, sed, laŭ postaj esploroj kaj eltrovoj, ni povas diri, ke la meteorito de Hraščina markis mejloŝtonon en la scienca aliro al meteoritoj. Multaj atestantoj kaj detala nesuperstiĉa raporto markis la turnon en la interpreto de la origino de meteoritoj.\n\nEĉ ne unu meteorito, kiu ĝis tiam falis sur la teron, havis tiom da atestantoj kaj tiel detalan raporton. Jam duonjarcenton poste, ankoraŭ unu eltrovo kontribuis al tio, ke la ĝistiamaj misaj teorioj estu definitive forlasitaj. La direktoro de la imperiestra teĥnologia kolekto, Alois von Beckh-Widmanstätten, en 1808 analizis plateton de la meteorito de Hraščina. En la fera-nikela strukturo de la meteorito li malkovris interesajn liniojn, kiuj intersekciĝis regule. Analizante tre detale tiun eltrovon, li pruvis, ke tiaj linioj en metalo povas ekesti nek sur la tero, nek en laboratorioj, sed nur en interplaneda spaco. Tiel estis definitive pruvite, ke meteoritoj havas eksterteran originon. Tiujn liniojn en scienca literaturo oni nomas strukturoj Widmanstätten.\n\nKvankam la meteorito estis dum ĉiuj tiuj jaroj tre konata en sciencaj rondoj, en Hraščina ĝi estis preskaŭ forgesita. Kiu scias, kiom longe tio daŭrintus, se en 1991 konata kroata esperantistino kaj la esperanta verkistino Spomenka Štimec ne komencintus renovigi malnovan bienon de nobeloj Belošević en Hraščina. Renovigante la bienon, sinjorino Štimec deprenis la centjaran polvon de sur riĉa kultura kaj historia heredaĵo de la regiono de Hraščina. Krom revivigo de multaj rakontoj el la historio de la bieno, ekde 1995 tie okazas la renkontiĝoj de la meteorito de Hraščina, kiuj flegas la memoron pri la falo de la meteorito. Dum 25 jaroj la aranĝojn pri la meteorito en Hraščina organizis Kroata Esperanto-Ligo, kaj en la lastaj 9 jaroj ilin kunorganizas Esperanto-Societo Trixini el Hraščina. Al la renkontiĝoj venas interesataj gastoj el la tuta mondo, kaj al tiu mondo denove foriras la rakonto pri la fajra globo, kiu elektis Hraščina por alteriĝi, kaj kiu ŝanĝis la direkton de la scienca rado.\n\nEkde 2004 en la bieno okazas unu plia aranĝo, kiu metas Hraščina sur la kulturan mapon de Eŭropo. Tio estas la renkontiĝo de esperantlingvaj verkistoj, kiu ĉiujare al la malgranda Hraščina alportas almenaŭ unu konatan verkiston. Kiel kutime, eta ŝtono ekirigas lavangon. En 2009, ĉe la loko de la falo de la meteorito, estis starigita ĝia modelo je natura grandeco. Per starigo de tiu memorsigno, la meteorito revenis hejmen en simbola maniero. Ĉi-jare oni festas la 270-jariĝon de la falo de la meteorito per pluraj sciencaj kaj kulturaj programeroj.", "author": "Faruk ISLAMOVIć", "categories": ["Aktuale", "ASTRONOMIO", "Scienco"], "audio_links": null}
{"url": "https://www.monato.be/2021/012900.php?p", "title": "Granda heredaĵo de malgranda giganto", "published": "2021-10-01 00:00:00", "content_text": "La forpasinta prezidanto de la entreprenaro Samsung , Lee Kun-hee (1942-2020), postlasis kiel heredaĵon ne nur enorman monsumon, sed ankaŭ amasegon da valoraj artaĵoj.\n\nLa „malgranda giganto”, kiu korifeis la kolosan entreprenaron, estis ankaŭ mecenato de arto. Li kolektis dum sia vivo 23 000 artaĵojn, inkluzive 14 naciajn trezorojn kaj 46 trezorojn 1 . La valoro de la tuta kolekto estas ekspertizita je proksimume tri duilionoj da ŭonoj aŭ 2,2 miliardoj da eŭroj, tamen laŭ fakuloj la aktuala merkata prezo superas dek duilionojn da ŭonoj aŭ 7,4 miliardojn da eŭroj. La heredantoj anoncis en aprilo, ke ili donacos la plimulton de la kolekto al naciaj kaj sociaj institucioj. Laŭ valoro kaj diverseco, la amplekso de la donacitaj artaĵoj estas senprecedenca enlande kaj eksterlande, eĉ pli granda ol tiu de la kolekto de Peggy kaj David Rockefeller.\n\nLa listo de la donacitaj artaĵoj inkluzivas aprezindajn pentraĵojn kiel la pejzaĝo de Jeong Seon (1676-1759), nacia trezoro, kaj la lasta pentraĵo de Gim Hongdo (1745-1806?). Ĉi tiuj, kun vasta gamo de artaĵoj konsistanta el antikvaj pentraĵoj, kaligrafaĵoj, porcelanaĵoj, metalaj kaj ŝtonaj skulptaĵoj, estas donacitaj al la Nacia Muzeo de Koreio.\n\nLa plimulto de la 2200 pentraĵoj de koreaj modernaj kaj nuntempaj artistoj, inkluzive de tiuj de Park Soo Keun, Lee Jung Seop kaj Jang Wook Jin, estas donacitaj al la Nacia Muzeo de Moderna kaj Nuntempa Artoj. Aliaj estas asignitaj al lokaj pinakotekoj, jam fakaj pri la responda artisto aŭ reprezentantaj ties provincon.\n\nNe mankas ankaŭ pentraĵoj de impresionismo kaj aliaj okcidentaj stiloj. En la listo de 1300 okcidentaj artaĵoj troveblas iuj de renomaj pentristoj kiel Claude Monet, Paul Gauguin, Pierre-Auguste Renoir, Camille Pissarro, Marc Chagall, Salvador Dalí, Pablo Picasso, Mark Rothko kaj multaj aliaj.\n\nAnstataŭ disloki la hereditajn artaĵojn al unuopaj institucioj, konvinke leviĝas ankaŭ opinioj establi novan muzeon por enteni la tutan kolekton de Lee Kun-hee. Fakuloj emfazas la neceson de tia muzeo atribuota honore al la kolektinto, kiel la muzeo Guggenheim (1937) en Novjorko aŭ la galerio Tretjakov (1856) en Moskvo. Pluraj municipoj jam pretendas esti la plej taŭga kandidato por la fascina institucio, kiu sendube allogos multe da rigardantoj kaj turistoj.", "author": "CHO Sung Ho", "categories": ["Aktuale", "PENTRAĴOJ", "Arto"], "audio_links": null}
{"url": "https://www.monato.be/2021/012904.php?p", "title": "Mono ne fetoras", "published": "2021-10-01 00:00:00", "content_text": "Antaŭ multaj jaroj en Esperanto-renkontiĝo mi sekvis „prelegon” de adepto de Amikaro Bruno Gröning kaj jam tiam dubis pri la „informoj”, kiujn li malkaŝis. Tiuj aŭskultantoj, kiuj ne sekvis la ordonon turni siajn manplatojn al la ĉielo por ricevi „sanktan radiadon”, estis admonitaj obei.\n\nTiu „amikaro” de Bruno Gröning laŭ mia impreso estas sekto, kvankam tiu societo estas agnoskita de la impostoficejo kiel bonfara. Restas duboj, legu en https://eo.wikipedia.org/wiki/Bruno Gr%C3%B6ning#Kritikoj . Mi dubas, ke MONATO dependas de la enspezo per la anonco de la adeptoj de Bruno Gröning. Ĉu la samtempeco kun la intervjuo kun Rakoen Maertens estas hazardo aŭ intenco por pravigi la aperigon de la anonceto? Ĉu mi per tiu ĉi demando dissemas falsan novaĵon?", "author": "Frank MERLA", "categories": ["Aktuale"], "audio_links": null}
{"url": "https://www.monato.be/2021/012905.php?p", "title": "Revolucia ĝardenilo", "published": "2021-10-01 00:00:00", "content_text": "La prezident-edzino de Koreio, Kim Jung-sook, dum sia oficiala vizito en Aŭstrio en junio ĉi-jare donacis korean manplugilon „homio” (koree „homi”) al la Botanika Ĝardeno de la Universitato de Vieno. Ŝi diris, ke ŝi mem uzas ĝin ofte por prizorgi vegetaĵojn en la korto de Cheongwadae, la prezidenta rezidejo.\n\nHomio estas korea tradicia agrikultura ilo uzata por sarki kampojn. Ĝi havas lignan tenilon ĉirkaŭ 12 cm longan, kaj la metala klingo estas longa je ĉirkaŭ 12-15 cm. La klingo havas la formon de duonluno kun akra pinto, kio ebligas elsarki trudherbon, fosi grundon kaj fari teramason. Danke al la kurba parto inter tenilo kaj klingo, por sarki aŭ fosi homio povas esti tirata kiel hojo anstataŭ esti puŝata, kio faras ĝin pli facile manipulebla.\n\nLa origino de homio datiĝas de la Bronza Epoko, kaj en la periodo de la dinastio Goryeo (918-1392) ĝi ekhavis preskaŭ la saman formon kiel en la nuna tempo.\n\nLastatempe homio iĝis populara ne nur inter agrikulturistoj, sed ankaŭ inter ĝardenistoj por prizorgi floran bedon. Ĝi des pli vaste konatiĝis eksterlande danke al la K-popa grupo 1 BTS. En 2019 la grupo prikantis homion en sia kanto „Seoul Town Road”, kio famigis ĝin inter klientoj de Amazon . Ili imponiĝis pro ĝia oportuneco, nomante ĝin revolucia ĝardenilo. Pasintjare homio okupis lokon inter la dek plej furoraj vendaĵoj en la hortikultura kategorio de la retvendejo.", "author": "CHO Sung Ho", "categories": ["Aktuale", "AGRIKULTURO", "Moderna vivo"], "audio_links": null}
{"url": "https://www.monato.be/2021/012907.php?p", "title": "Mirinfano", "published": "2021-10-01 00:00:00", "content_text": "En la universitato de Antverpeno 11-jara knabo sukcesis akiri sian bakalaŭrecon pri fiziko. Pluraj ĵurnaloj anoncis ĉi tion, kaj la universitato konfirmis la novaĵon. La knabo, Laurent Simons el Ostendo, bezonis nur unu jaron por fini kurson, kiu kutime daŭras tri jarojn, kaj atingi la diplomon. Samtempe li jam sekvis kelkajn magistrajn kursojn.\n\nDe kelka tempo oni scias, ke Simons estas „mirinfano”. En aĝo de ok jaroj li akiris sian duagradan diplomon en Bruĝo (kion mezuma infano atingas je aĝo de 12). Antaŭ kelkaj jaroj li jam sekvis bakalaŭrajn studojn en la Teknologia Universitato de Eindhoven en Nederlando.\n\nLa knabo atingis la bakalaŭran diplomon „kun la plej alta distingo”. En la venonta universitata jaro Simons oficiale komencos la magistran programon, pri kiu li jam sekvis kelkajn kursojn. Li ankaŭ jam planas doktoriĝi.", "author": "pp", "categories": ["Aktuale", "Noticoj"], "audio_links": null}
{"url": "https://www.monato.be/2021/012908.php?p", "title": "Mortas fokoj sur la balta marbordo", "published": "2021-10-01 00:00:00", "content_text": "Dum la lasta jardeko printempe, kaj precipe en marto-aprilo, oni trovas dekojn da mortintaj aŭ apenaŭ vivaj grizaj fokoj ( Halichoerus grypus macrorhynchus ) sur la balta marbordo. La plimulto estas juna. Fojfoje malsataj korvoj, hundoj kaj vulpoj atakas kaj vundas tiujn bestojn. Biologoj el Litova Mara Muzeo en Klaipėda klopodas helpi la fokidojn regajni la forton kaj reveni al la maro.\n\nLa estro de la muzea fako pri maraj mamuloj kaj birdoj, Arúnas Grušas, diras, ke en la jaroj 2020, 2019, 2018 kaj 2017 oni trovis respektive 15, 5, eĉ 56 kaj 41 fokidajn kadavrojn kaj 25, 14, 14 kaj 2 vivajn bestojn. Fokidoj kutime aperas sur la litova marbordo, kiam fokoj naskas idojn sur la insuloj de Estonio aŭ en la Golfo de Rigo.\n\nLa biologo klarigas, ke ne kulpas ŝtormoj pri la apero de la fokoj sur la marbordo. „Sanaj fokoj naĝas en la maro; ĉiuj fokidoj trovitaj sur la marbordo estas senfortaj kaj bezonas zorgan kuracadon. Sovaĝaj bestoj kutime timas alproksimiĝi al homoj. Tiuj, kiuj ŝajne sentime faras tion, bezonas helpon. Fokidoj pezantaj inter 9 kaj 15 kg mortas, ĉar mankas al ili la forto rezisti la nocajn efikojn de virusoj, bakterioj, parazitoj kaj vundoj. Fojfoje plenkreskaj virfokoj atakas kaj vundas la junajn en iliaj kuŝejoj.”\n\nGrizaj fokoj estas la plej grandaj mamuloj en Balta Maro, kie ili troviĝas dum pli ol dek mil jaroj. Meze de la pasinta jarcento pro troa kaptado kaj tre forta poluado de la maro la nombro de fokoj severe malkreskis, sed poste subite altiĝis denove ĝis, oni nuntempe taksas, ĉirkaŭ 25 000.\n\nKvankam raraj vizitantoj de la litova marbordo en la pasinteco, fokoj estas lastatempe pli ofte vidataj. La kreskanta nombro malkontentigas lokajn fiŝkaptistojn, ĉar la bestoj ŝiras la retojn, eltiras aŭ timigas fiŝojn kaj tiel kaŭzas grandan damaĝon.\n\nFokoj pasigas ĉirkaŭ 90 % de la tempo en la akvo. Ili ripozas surtere, tamen ne kapablas elteni pli ol tri-kvar tagojn ekster la akvo. Grizaj fokoj kuniĝas en foraj lokoj por reproduktado, mudado kaj ripozo. Fokinoj ne nutras sin, kiam ili serĉas taŭgan lokon por naski, nek dum la 20-30 tagoj de mamnutrado. Tiel ili perdas multan pezon, plejparte pro perdo de paniklo.\n\nKiam patrino forlasas sian idon, la fokido malsatas dum ĉirkaŭ du semajnoj. La dika paniklo, akumulita dum la mallonga periodo de mamnutrado, provizas ĝin per energio kaj protektas kontraŭ malvarmo.\n\nGrušas rimarkas, ke la kolonio de fokoj en Balta Maro ne plu kreskas, sed kreskas la nombro de fokidoj ĵetitaj marborden. Ĉi tiu fakto atestas, ke en la maro mankas fiŝoj. Fokinoj ne povas nutri la idojn ĝis la necesa pezo, kaj ankaŭ la mondvarmiĝo kontribuas al tio, ĉar ne formiĝas glacio. Ĉio ĉi estas konsekvenco de homa agado.\n\nĈu homoj povus fari ion por helpi, ke malsanaj fokidoj ne devu rifuĝi sur la marbordo? „Ili devus ŝanĝi la vivmanieron, lasi la fokojn en trankvilo, ĉesigi la fiŝkaptadon en Balta Maro, ĉar pli ol 80 % de la fiŝresursoj jam malaperis. Necesas lasi Baltan Maron renoviĝi, por ke ĝi zorgu pri siaj infanoj”, konstatas Grušas.\n\nAktuale spertuloj de Litova Mara Muzeo pretas helpi la fokidojn. Venontjare devus esti finkonstruita la Centro pri Besta Rehabilitado. La centro kapablos kuraci kaj rehabiliti vunditajn marbestojn kaj reliberigi ilin en la maron.\n\nFokidoj nuntempe restas averaĝe ĝis oktobro aŭ novembro en la zorgo de la spertuloj de la mara muzeo. Dum tiu tempo ili resaniĝas, plifortiĝas, atingas pezon de 40 kg, kapablas manĝi vivajn fiŝojn kaj finfine revenas en la maron por memstara vivo.", "author": "LAST", "categories": ["Aktuale", "BESTPROTEKTADO", "Medio"], "audio_links": null}
{"url": "https://www.monato.be/2021/012910.php?p", "title": "Bruno Gröning (3)", "published": "2021-10-01 00:00:00", "content_text": "Temas pri interesa debato, kiu ekzistas ankaŭ en aliaj Esperanto-gazetoj. Ĉu preferindas, ke redaktoro/redakta teamo havu klaran ideologian/politikan/etikan linion aŭ ĉu plej bone lasi al la plenkreskula legantaro mem interpreti laŭ sia propra vidpunkto la publikigitan artikolojn/anoncojn ktp. La solvo de tiu debato malfacilas. Fojfoje abonantoj povas argumenti, ke ili rajtas publikigi ion ajn laŭ sia bontrovo. Aliaj povas tamen respondi, ke bedaŭrinde ne ĉiu leganto kapablas legi kritike, kaj tial redaktoro devus tion ĉiam konsideri. La redakta decido nepre difinos, kian revuon ĝi eldonas.", "author": "Xavi ALCALDE", "categories": ["Aktuale"], "audio_links": null}
{"url": "https://www.monato.be/2021/012911.php?p", "title": "Bruno Gröning (2)", "published": "2021-10-01 00:00:00", "content_text": "Je mia vidpunkto, tio kio plej miskreditigas iun ajn publikaĵon estas la cenzuro de informoj laŭ la kriterio, ke iuj konsideras ilin „ĉarlatanaj”.", "author": "Daniel ONESRA", "categories": ["Aktuale"], "audio_links": null}
{"url": "https://www.monato.be/2021/012912.php?p", "title": "Bruno Gröning (1)", "published": "2021-10-01 00:00:00", "content_text": "Sekve al la anonco de Amikaro Bruno Gröning en la junia kaj julia numeroj venis pluraj reagoj, per kiuj la debato pri la rajto esprimi sin denove aktualiĝas. Jen kelkaj el la reagoj:\n\nMi finfine finlegis la junian numeron de MONATO , do malkovris ĝojege, ke eĉ sektoj interesiĝas pri Esperanto! Grava signo de la kreskado de nia kara lingvo, ĉu? Tamen, io maltrankviligas min: ĉi tiaj obskurismaj misinformaj reklamoj certe malkredindigas la revuon. Mi ne dubas, ke MONATO estontece rifuzos publikigi tiajn ĉarlatanajn mesaĝojn.", "author": "Bastien LACOUR", "categories": ["Aktuale"], "audio_links": null}
{"url": "https://www.monato.be/2021/012914.php?p", "title": "Kiu nacia epopeo por Esperantujo?", "published": "2021-10-01 00:00:00", "content_text": "Mia edzino, kvankam ŝatanto de poezio, tute ne ŝatas longajn poemojn kaj epopeojn. Kelkfoje ŝi komponas etajn japaneskajn hajkojn, kiujn ŝi esperas iam eldoni. Sed tiuj, kiuj neniam legas longajn poemojn, perdas okazon por aprezi grandan parton de la monda literaturo. Sendube la plej elstara antikva poezio de Eŭropo estas Iliado kaj Odiseado de Homero.\n\nEble ĉiu popolo posedas, aŭ deziras posedi, sian propran epopeon, gravan simbolon de la nacio, kiel flago, nacia himno kaj reĝo (pri la lasta – reĝo – estas dubinde, ĉu li iom valoras; almenaŭ flago povas esti hisita kiel signalo aŭ indiko de nacieco, kaj himno povas esti kantata; sed monarĥoj havas nek potencon, nek utilon). Tamen, en siaj diversaj verkoj, la renoma semiologo Umberto Eco montras, kiom gravaj estas simboloj en la vivo kaj kulturo de la homaro.\n\nMultaj eŭropaj nacioj fieras pri siaj epopeoj. La plej grava antikva literaturaĵo de Francio estas La Chanson de Roland (La kanto de Rolando); Hispanio havas sian epopeon El Poemo de Mio Cid (La poemo de mia Cido); Portugalio posedas Os Lusiadas (La Luzidoj); Finnlando Kalevala ; Irlando la tiel nomatan Tián ; kaj Pollando Pan Tadeusz (Sinjoro Tadeo). Temo de longa polemiko estis la pretendita epopeo el la lando de miaj prapatroj (Skotlando), la supozate kelta poemaro Ossian . Aliaj landoj (Ĉinio, Persio, Barato, la nacioj de Afriko, ktp – tro granda listo por mencio ĉi tie) havas siajn epopeajn poemojn. La pli antikvaj epopeoj, kaj multaj malpli antikvaj, komenciĝis kiel recitataj buŝaj rakontoj, kiuj nur longe poste iĝis skribita literaturo.\n\nInteresaj specimenoj de longaj poemoj rilatas al popoloj, kiuj estas senposedigitaj kaj subpremataj de eŭropaj invadintoj, sed la poemojn verkis anoj de la blankulaj nacioj, kiuj subpremis ilin. Ekzemploj inkludas la longan poemon Hiawatha de la usona poeto Henry Wadsworth Longfellow kaj la malpli longan poemon en Esperanto La vojaĝo de la Maorioj al Nov-Zelando de la pakehaa (ne-maoria) poeto Brendan Clark. La verko de Longfellow estas bazita sur mikspoto de legendoj de malsamaj nord-amerikaj indiĝenaj triboj. Hiawatha estas la nomo de tribestro kaj profeto, kiu faras plurajn heroaĵojn kaj portas grandajn plibonigojn al la vivo de sia popolo. Je la fino de la poemo li bonvenigas nigre vestitajn misiistojn, kiuj venas por kristanigi la tribojn, kaj Hiawatha konsilas, ke la tribanoj ricevu la „saĝan” instruadon de la pastroj.\n\nIronie, lastatempe televidaj kaj gazetaraj novaĵoj el Kanado informas pri la katastrofa damaĝo farita (kun aprobo de antaŭaj kanadaj registaroj) de misiistoj al la indiĝenoj. Laŭraporte, amasaj nemarkitaj tomboj de indiĝenaj infanoj, kiuj mortis en katolikaj lernejoj, estis lastatempe malkovritaj en okcidenta Kanado (simile okazis al infanoj en Irlando). En pasintaj jaroj indiĝenaj infanoj estis apartigitaj de siaj familioj, traktataj kiel paganaj primitivuloj kaj perforte kristanigitaj, al ili estis malpermesite paroli siajn indiĝenajn lingvojn, kaj ili estis fremdigitaj de siaj kulturoj kaj la teritorio de siaj prapatroj. Certe, similan maljustaĵon suferis indiĝenaj popoloj en la tuta amerika kontinento kaj, laŭraporte, en Aŭstralio.\n\nNe ekzistas en la mondo iu „Esperantujo” agnoskata kiel nacio. Tamen la esperantistaro jam posedas siajn epopeojn. Surprize, multaj poetoj verkantaj en la lingvo kreis longegajn epopeajn poemojn, ne forme malsimilajn je kelkaj de la ĉi-supre menciitaj naciaj epopeoj. La motivo de la esperantaj aŭtoroj ne ĉiam estis evidenta. Oni povas demandi sin, kiu havas sufiĉe da tempo kaj pacienco por legi tiaĵojn. Tamen, ĉiuj estas gravaj verkoj, kiuj estas valoraj kaj vere legindaj.\n\nJen listo de kelkaj el tiuj verkoj: La infana raso , de William Auld, skoto. Konsistas el 25 ĉapitroj (112 paĝoj en la lasta eldono), el kiuj plej multaj estas tre mallongaj. Vivo de Prometeo , enorma verko de Boris Tokarev, ruso. Ne malpli ol 10 012 versoj! Urangedio , de Giovanni Ricci, italo. Proksimume same giganta kiel la epopeo de Tokarev. La poemo de Utnoa , de Abel Montagut, kataluno, 1360 versoj. La Konflikto de la Epokoj , de Edwin de Kock, sud-afrikano. Kelkmiloj da versoj (424 paĝoj).\n\nMi ŝerce demandas min, kiu el tiuj poemegoj estus plej taŭga „nacia epopeo”, por iu hipoteza aŭ imagata esperanta ŝtato (Esperantujo)? Ŝajnas, ke ĉiu nacio volas posedi sian propran epopeon kiel simbolon de sia glora historio kaj la digno de sia popolo: kial ne la esperantistaro?\n\nPluraj el la menciitaj verkoj estas akireblaj en la butiko de Flandra Esperanto-Ligo ( www.retbutiko.be ): La Luzidoj, Kalevala, Sinjoro Tadeo, La infana raso (dulingve Esperanto-portugala), Vivo de Prometeo, La Konflikto de la Epokoj (bite kaj presite).", "author": "Garbhan MACAOIDH", "categories": ["Aktuale", "MONDLITERATURO", "Literaturo"], "audio_links": null}
{"url": "https://www.monato.be/2021/012915.php?p", "title": "Bankaj aferoj: ĝojiga novaĵo (unuavide)", "published": "2021-10-01 00:00:00", "content_text": "Iam Belgio havis tre densan bankan reton, sed pro fuzioj kaj raciigoj tiu reto fulmrapide malkreskas. En foraj vilaĝoj jam delonge ne plu restas bankfilioj, sed nun ankaŭ en gravaj komunumoj ili malaperas.\n\nPor la plimulto de la loĝantaro tio ne kaŭzas grandajn problemojn, ĉar la ĉiutagaj bankaj transakcioj facile fareblas komputile, telefone aŭ per karto. Restas konsiderinda malplimulto (ĉefe, sed ne nur, maljunuloj), kiu, pro diversaj kialoj, ne kapablas uzi komputilon aŭ telefonon por tio; nur bankkarto facile uzeblas. Estas asocioj, kiuj defendas la rajtojn de tiu malplimulto, sed eĉ por ili tio ne ŝajnas esti ega prioritato. Tamen, la belga registaro asertas, ke aliro al kontanta mono restos esenca rajto.\n\nTial la anonco, ke la belgaj bankoj anstataŭigos siajn proprajn bankaŭtomatojn per reto da aparatoj komuna por ĉiuj bankoj, estis ĝojiga, ĉar tiel eblos pli racie uzi ilin kaj ankaŭ meti ilin en lokojn, kie ne plu estas banko. Komence mankis detalaj informoj: ekzemple ĉu la bankaŭtomatoj estos nur mondistribuiloj, aŭ ĉu eblos ankaŭ mondeponoj kaj bazaj transakcioj?\n\nLa postaj novaĵoj estis malpli ĝojigaj. Plej surprize estas, ke ne estos unu reto, sed du: Batopin (de la kvar grandaj bankoj) kaj Jofico (de la malgrandaj bankoj). La unuaj novaj bankaŭtomatoj ekde la fino de 2021 ne instaliĝos en vilaĝoj sen banko, sed en la gravaj stacidomoj, kie nun plejofte jam estas aparato. Ne estos plibonigo de la bankaj servoj, sed unualoke plia raciigo: nun la bankoj de la Batopin -reto kune havas pli ol 5000 aŭtomatojn kaj estonte estos nur 2000 ĝis 2400 en 650 ĝis 750 lokoj. Komparu: iam ĉiu granda banko havis pli ol 1000 filiojn.\n\nAntaŭ kelkaj tagoj mi estis en stacidomo kaj vidante tie bankaŭtomatojn de la banko uzata de mia patrino, mi memoris ke ŝi diris, ke ŝi baldaŭ bezonos iom da kontanta mono. Mi decidis tie preni monon el ŝia konto (je kiu mi havas mandaton). La unua aparato rifuzis mian karton, sed la dua akceptis ĝin kaj mi petis 10 biletojn de 20 eŭroj. Ĉio funkciis normale, sed daŭris longe. Finfine la biletoj aperis, en malordo kaj iomete ŝiritaj. Mi nombris: estis nur naŭ. Tio estis mia unua tia sperto en kvardek jaroj, sed ja iam tio povas okazi kaj estis negrava problemo solvebla per iom da burokrata laboro. Intertempe mi aŭdis de preterpasantoj, ke jam de pluraj tagoj la aŭtomatoj kaŭzis problemojn.\n\nHejmenveninte, jam fruvespere, mi serĉis komputile kiel mi informu la bankon pri la okazaĵo. Mi unue telefonis al la helpservo, sed estis multaj atendantoj antaŭ mi, kaj mi ricevis la konsilon retelefoni malfruvespere. Dezirante rapide solvi la aferon, mi komunikis ĝin per plendo-formularo sur la retpaĝo de la banko. Rapide mi ricevis retleteron klarigantan, ke por pritrakti mian plendon estas bezonata sekura kanalo kaj ke mi tamen telefonu al la helpservo, kiu asistos min. Tion mi faris malfruvespere, sed ankoraŭ tiam restis multaj atendantoj.\n\nĈi-foje venis la sugesto, ke mi havos prioritaton retelefonante kaj enigante la kliento-numeron de mia patrino. Mi faris kaj post nur kelkaj minutoj afabla sinjorino respondis la telefonvokon. Mi klarigis, sed ricevis respondon ke mia patrino mem devos klarigi. Tio ne eblis, ĉar ŝi loĝas aliloke kaj ŝi certe ne komprenus, ĉar ŝi (92-jara) estas el epoko kiam oni solvis tian problemon simple kaj rapide telefonante aŭ irante al la loka bankoficejo.\n\nLa sola restanta solvo estis retelefoni neprioritate kaj interkonsenti pri alia uzota sekura proceduro. Tion mi faris kaj atendis tri kvaronhorojn. Tiam la banko mem interrompis la konekton ĉar daŭris tro longe. Mi finis la vesperon respondante al la antaŭe ricevita retletero. Mi skribis, ke la banko mem solvu la problemon, ĉar mi jam uzis pli da tempo ol valoras la mankanta bankbileto.\n\nLa postan tagon denove venis retletero petanta daŭrigi la proceduron, uzante bank-apon de mia telefono (kiun nek mi, nek mia patrino havas) aŭ telefonante al la helpservo. Mi respondis kiel la antaŭan vesperon.\n\nMi certas, ke post kelkaj semajnoj mia patrino ricevos la restantajn 20 eŭrojn, eble kun senkulpiga letero. Per simpla proceduro, adaptita al la graveco de la problemo, ĝi verŝajne solveblus per unu bankoficista laborhoro. Nun pluraj alte kvalifikitaj oficistoj dediĉos multajn horojn por atingi rezulton, pri kiu neniu partio kontentos. Baldaŭ la banko ekuzos sian novan ĉefoficejon; eble ĝiaj direktoroj tiam estos pli proksimaj al la oficistoj, kiuj ĉiutage devas aŭskulti la realajn problemojn de la klientaro.\n\nMia lamentado alportas nenion novan. Per similaj bankaj rakontoj, multe pli ĉagrenaj kaj tristaj, facile plenigeblas kompleta numero de MONATO (kaj eĉ tuta jarkolekto, se oni aldonas tiujn pri aliaj entreprenoj kaj registaraj instancoj).\n\nKaraj gesinjoroj politikistoj, ĉefbankistoj kaj eŭrokratoj, se vi, malgraŭ viaj multaj okupoj, trovas tempon por legi la supran tekston: ĉu vi vere kredas, ke mi deziras vivi en tia mondo?", "author": "Roland ROTSAERT", "categories": ["Aktuale", "BELGIO", "Ekonomio"], "audio_links": null}
{"url": "https://www.monato.be/2021/012916.php?p", "title": "Ĉu literatura Nobel-premio atestas verktalenton?", "published": "2021-10-01 00:00:00", "content_text": "Ĉi-jare la mondo festas la 120an datrevenon de la unua aljuĝo de la Nobel-premioj. Okaze de tio, ni petis la opinion de Valentin Melnikov, rusa poeto, ĵurnalisto kaj tradukisto.\n\nNobel-premio estas tradicie konsiderata kiel la plej prestiĝa distingo de meritoj mondskale. Sendube tiel estas, se temas pri sciencoj: fiziko, kemio, fiziologio kaj medicino. Oni povas diskuti, kial la premion ricevis tiu sciencisto, sed ne alia – sed neniu dubas, ke ĉiuj premiitoj vere estas elstare meritaj. Nobel-premio pri ekonomiko havas nenian rilaton al la testamento de Alfred Nobel: ĝi estis lanĉita post multaj jaroj kaj fakte portas la titolon senbaze. Ni ne traktu ĝin nun.\n\nNi rigardu la Nobel-premion pri literaturo, kiu dum la pasintaj 120 jaroj estas konsiderata la plej prestiĝa literatura premio en la mondo.\n\nLaŭstatute, la premio estas aljuĝata al la plej bona literatura verko de „idealisma direkto”. Tiujn vortojn oni povas kompreni diverse, kaj reale ili apenaŭ ion signifas nun. Dum la lastaj jardekoj oni ilin evidente ignoris.\n\nRigardu la plenan liston de la premiitoj – ekzemple, en Vikipedio en unu el multaj lingvoj. Vi rimarkos (ĉu surprize?), ke grandan parton de la nomoj vi eĉ neniam vidis. El la unuaj laŭreatoj vere famas nur R. Kipling (1907), S. Lagerlöf (1909), R. Tagor (1913), R. Rolland (1915). Ni esperantistoj konas ankaŭ H. Sienkiewicz (1905) – danke al tradukoj de Kabe. Maksimume du-tri el dek premiitaj verkistoj estas konataj ekster sia lando, kaj eĉ se konatas la nomo – tio ne signifas, ke oni legas kaj ŝatas la verkojn. Aliflanke, oni vane serĉus en la listo multajn vere elstarajn verkistojn kiel L. Tolstoj, A. Ĉeĥov (alilandanoj aldonu nomojn el siaj literaturoj).\n\nEn 1953 estis premiita W. Churchill – sendube unu el la plej gravaj politikistoj de la 20a jarcento; oni povas ŝati aŭ malŝati lian politikan agadon – sed ĉu multaj legis liajn historiajn kaj biografiajn verkojn?\n\nEn 2016 la premion ricevis Bob Dylan – fama kantisto, influhava persono en pop-muziko, sed ĉu literaturisto? Kelkaj premiitoj estas (skandale) famaj, tamen ne pro siaj literaturaj talentoj, sed pro nura servilemo al siaj transoceanaj mastroj kaj malamego al sia denaska lando, al kiu ili kalumniis kaj ĉiel strebis noci (A. Solĵenicin – 1970, S. Aleksieviĉ – 2015). Kompare kun ili eĉ K. Hamsun (1920) aspektas ne tiom abomene: li faŝistiĝis kaj meritis tutpopolan malamon nur jardekojn post la premiiĝo.\n\nĈiaokaze, ordinara leganto konas verkojn nur de eble dekono de la premiitoj.\n\nOkulfrapas ankaŭ la misproporcio laŭ landoj kaj lingvoj: 30 premiitoj verkis en la angla, po 14 en la franca kaj germana, 11 en la hispana; inter la ceteraj neproporcie nombras la skandinavaj (precipe en la unuaj jaroj). Do plejparte estas premiataj eŭropanoj kaj usonanoj. Verkistoj el ceteraj landoj estas distingataj treege malofte, nur por ŝajnigi „tutmondecon” de la premio. Certe gravas ankaŭ, ke inter la juĝantoj ne troveblas homoj posedantaj „malgrandajn” lingvojn sur nivelo ebliganta taksi la literaturan valoron de tekstoj, kaj en tradukoj al „internacia angla” apenaŭ restas io el la originala etoso.\n\nLa premion aljuĝas Sveda Akademio, konsistanta el nur 18 personoj – el kiuj vere malmultaj kompetentas pri literaturo, des malpli pri alilingva, ĉar la ĉefa tasko de la Akademio estas normigo de la sveda lingvo. Por aljuĝi la Nobel-premion sufiĉas, ke la voĉdonon partoprenu ok personoj; la decido akceptatas per simpla plimulto. Ĉu en tiaj kondiĉoj eblas paroli pri objektiveco, pri aŭtoritateco de decidoj? Precipe post la skandalo en 2018 detruinta la reputacion de la Akademio, post kio triono de la membroj demisiis ...\n\nResume: por mi (supozeble ne nur por mi) la literatura Nobel-premio estas atesto ne de verkista talento, sed ĉefe de aroganteco, konformiĝemo, hipokriteco kaj „politika ĝusteco”. Plia konkludo: oni ne esperu, ke esperantlingva verkisto iam ricevos la premion. Niaj aŭtoroj estas tro sinceraj kaj honestaj por tio. Kvankam unu hispana poeto havas etan ŝancon ...", "author": "Valentin MELNIKOV", "categories": ["Aktuale", "OPINIO", "Premiitoj"], "audio_links": null}
{"url": "https://www.monato.be/2021/012917.php?p", "title": "Ĉu matematiko diversas rase?", "published": "2021-10-01 00:00:00", "content_text": "Februare usonajn matematikistojn ŝokis instrukcio A Pathway to Equitable Math Instruction (Vojo al justa matematik-instruado) aperinta en Oregono por la instruistoj de matematiko en lernejoj.\n\nLa departemento pri instruado en Oregono proponis al ŝtataj instruistoj registriĝi por nova virtuala kurso, kie oni klarigos, kio estas „etno-matematiko” kaj kiel lukti kontraŭ „blanka supereco” en lernado de matematiko. Oni atentigis, ke lernado de matematiko en Usono okazas surbaze de malnovaj metodoj, kiuj estas kreitaj kaj formitaj en Eŭropo kaj estas nekongruaj kun lokaj tradicioj precipe de afrik-usonanoj kaj de latin-usonanoj, kaj ke la ideo pri objektiveco de matematiko estas nura mito.\n\nKialo de la kurso estas la fakto, ke infanoj, kiuj ne sukcesas lerni matematikon en baza lernejo jam en la kvina klaso, estas en grupo de lernantoj, kiuj ne povas revi pri posta atingo de prestiĝa universitato. Ĉefe tiun grupon eniras afrik-usonanoj kaj latin-usonanoj.\n\nTiu problemo en matematik-instruado ŝajne estas serioza kaj konata ankaŭ en aliaj landoj. Solvi ĝin eblas per ellaboro de pli efika studmetodo kun nuligo de la breĉo en matematikaj scioj inter diversnivelaj studentoj, sed la iniciatintoj de la kurso decidis solvi la problemon alimaniere: malaltigi la instrunivelon de matematiko en la lernejoj.\n\nLa novjorka urbestro Bill de Blasio, ekzemple, jam aŭtune ĉesigas matematik-programojn por talentaj infanoj en urbaj lernejoj. Ĝuste tiu fakto estas nomata „lukto kontraŭ sistema rasismo”. La aŭtoro de ĉi tiu artikolo jam dum kelkaj jaroj paralele kun universitata agado instruas matematikon al junaj talentaj usonanoj en privata „vespera” lernejo, kie dominas tute ne „blankaj studentoj”, sed studentoj, kies prauloj venis el aziaj landoj kiel Barato, Ĉinio kaj Indonezio. Tial, en la nuna reala Usono strange sonas tiuj paroloj pri ia rasismo en matematik-instruado.\n\nEn Kalifornio kontraŭ reverkado de matematik-instruaj libroj aperis nefermita letero al la guberniestro, Gavin Newsom, subtenata de granda grupo da diversaj universitataj instruistoj kaj altrangaj inĝenieroj de diversaj teknologiaj kompanioj. Ĉi-foje la peticio sukcesis: la reformo de matematik-instruado estas prokrastita almenaŭ ĝis la sekva jaro, same kiel en Arizono, Idaho, Indianao, Oklahomo, Norda Karolino, Teksaso, Tenesio kaj Florido, kie oni ne rapidas enkonduki en siajn universitatojn la tiel nomatan „ critical race theory ” (kritikan ras-teorion) – novstilan teorion, kiu devas unuigi la nacion. Bedaŭrinde la aŭtoroj de tiu teorio ŝajne ne multe zorgis pri la nivelo de matematik-instruado en la moderna mondo.", "author": "Alexander MIKISHEV", "categories": ["Aktuale", "USONO", "Moderna vivo"], "audio_links": null}
{"url": "https://www.monato.be/2021/012918.php?p", "title": "(Ne)konata herbistino", "published": "2021-10-01 00:00:00", "content_text": "En tiu ĉi jaro slovakoj rememoras la 140an datrevenon de la naskiĝo kaj samtempe la 50an datrevenon de la morto de Ľudmila Thurzová. Ne-multaj scias, precipe la juna generacio, ke Thurzová estis fama herbistino, kiu dum sia tuta vivo helpis al homoj per kuracherboj.\n\nĽudmila Thurzová naskiĝis la 21an de februaro 1881 en la malgranda historia slovaka urbo Martin 1 , situanta je ĉ. 230 km norde de Bratislavo. Fininte sian mezlernejan lernadon, ŝi komencis labori en la farbejo de siaj gepatroj.\n\nJunaĝe ŝi mallonge loĝis ankaŭ en la malgranda slovaka urbo Námestovo kaj en la hungaraj urboj Békéscsaba kaj Székesfehérvár, sed la plej granda parto de ŝia vivo estis firme ligita al la naskiĝurbo.\n\nEn aĝo de 22 jaroj ŝi malsaniĝis je tuberkulozo, kiu estis tiutempe konsiderata kiel danĝera malsano. En la submontara vilaĝeto Vavrišovo ŝi komencis legi alireblan sanliteraturon kaj kuracis sin per kuracherboj. Kiel memlernanto ŝi studis fitoterapion, kolektis kaj klasifikis kuracherbojn, lernis uzi kaj kombini herbojn praktike en formo de teoj, dekoktaĵoj, banoj, envolvaĵoj kaj aliaj.\n\nŜi komencis sukcese helpi al aliaj malsanuloj. Ne estas mirinde do, ke iom post iom ŝi iĝis konata kaj respektata herbistino, kiu akiris grandan popularecon. Ŝiajn konsilojn kaj helpon petis malsanuloj ne nur el la proksima ĉirkaŭaĵo, sed ankaŭ el tuta Slovakio, eĉ el eksterlando.\n\nThurzová kolektis kuracherbojn en herbejoj kaj arbaroj en la ĉirkaŭaĵo de Martin kaj eĉ kreis propran herbĝardenon apud sia domo. Ŝi studis fakajn artikolojn kaj verkis artikolojn pri propraj spertoj pri kuracherboj. La artikoloj estis publikigitaj en multaj slovakaj revuoj.\n\nEn 1963, kunlabore kun sia filo Fedor kaj aliaj 2 , ŝi verkis la libron „Malý atlas liečivých rastlín” (malgranda atlaso de kuracherboj), kiu ĝis nun estas publikigita en naŭ eldonoj kaj tradukita en 23 lingvojn. Ĉi tiu libro akiris grandegan popularecon inter slovakoj, kaj ĝi estas konsiderata la plej bona slovaka atlaso de kuracherboj.\n\nThurzová, malgraŭ la negrandeco de sia verkaro, havas honoran kaj specifan lokon en la historio de la slovaka popola fitoterapio. Pri ŝiaj agadoj memorigas en Slovakio nomoj de lernejoj, stratoj kaj ankaŭ diversaj publikaĵoj. En ŝia naskiĝurbo estas kreita memorĉambro pri ŝia modesta sed fruktodona vivo.\n\nThurzová mortis la 3an de januaro 1971 en la aĝo de preskaŭ 90 jaroj, kaj ŝi estas entombigita en familia tombo en la nacia tombejo de la urbo Martin.", "author": "Julius HAUSER", "categories": ["Aktuale", "SOCIO", "Moderna vivo"], "audio_links": null}
{"url": "https://www.monato.be/2021/012919.php?p", "title": "Viandomueliloj", "published": "2021-10-01 00:00:00", "content_text": "Poŝtmarkoj, moneroj, insignoj estas ordinaraj kolektobjektoj. Tamen, 43-jaraĝa viro el la litova urbo Kaunas havas neordinaran hobion. Žilvinas Kemežys interesiĝas pri malnovaj viandomueliloj kaj aliaj iloj, kiuj en hejma kuirejo muelas, raspas, frotas ktp. En lia kolekto hodiaŭ estas ĉirkaŭ 320 tiuspecaj objektoj, kies amplekso serioze surprizas pro la neatendita impreso.\n\n„Malgraŭ ke miaj kolektitaj objektoj ofte surprizas homojn, mi ne konsideras min serioza kolektanto. La vorto kolektanto por mi sonas tro ambicie. Simple min allogas malnovaj objektoj kaj tekniko. Ekde mia junaĝo mi interesiĝas pri tio”, ridas Žilvinas, kaj li rakontas, ke la unua viandomuelilo en lia domo aperis antaŭ dek kelkaj jaroj.\n\n„Mi memoras, ke tiam mi gastis ĉe amiko de mia patrino en vilaĝo. Tie mian atenton kaptis malnova germana viandomuelilo. Mi alportis ĝin hejmen; poste ankaŭ germanan kudromaŝinon. Tiam en mia kapo vekiĝis la ideo pri tute neordinara kolekto: viandomueliloj kaj aliaj hejmaj iloj. Tiuspecan kolekton ĝis nun mi neniam vidis. Decidite kaj farite”, rakontas la brava viro, kiu komencis arde kolekti malnovajn hejmajn ilojn, inter kiuj abundas viandomueliloj, sed estas ankaŭ kafo- kaj pipro-mueliloj, terpom-raspiloj kaj aliaj.\n\n„Mi kutime aĉetas viandomuelilojn en pulbazaroj. La lastan mi akiris printempe. Ĝi estis difektita, sed mi tamen aĉetis ĝin, ĉar mi ankoraŭ ne havis tiun modelon en mia kolekto. Mi regule vizitas pulbazarojn ne nur en mia loĝurbo, ĉar ankaŭ vojaĝante tra Litovio aŭ eĉ en najbaraj landoj mi ne preterlasas la okazon enrigardi en tieajn pulbazarojn esperante trovi ion taŭgan por mi. Unufoje mi revenis eĉ kun dek malsamaj viandomueliloj. Iam mi iris ankaŭ al metalrubaĵejo kaj trovis tie unu taŭgan ilon”, pri la vojo de malnovaj iloj al lia kolekto rakontas la pasia kolektanto.\n\nŽilvinas asertas, ke li ne povas parkere memori ĉiujn modelojn de sia kolekto. Tial neeviteble li aĉetas ankaŭ alian aŭ eĉ du samajn. En tiu okazo li inspektas, kiu ilo estas pli bonkvalita, malpli rusta aŭ difektita. Tiu iras sur la breton, kaj aliaj al speciala kesto. Ne ĉiuj viandomueliloj glate funkcias, aliaj ne havas tenilojn, tranĉilojn aŭ kribrilojn. Ĉi-okaze Žilvinas el du aliaj elektas la plej bonajn partojn, kiujn li uzas por la relative bonkvalita ilo.\n\nLa litovo rimarkis, ke la prezoj de malnovaj iloj dependas de ilia grandeco kaj kvalitostato: ju pli grandaj, des pli multekostaj. „Rusaj viandomueliloj aĉeteblas kontraŭ 5-20 eŭroj, okcidentaj – germanaj, anglaj, svedaj – viandomueliloj estas pli alte taksataj, eble pro la kvalito kaj forteco de la metalo kaj la mekanismo mem. Ilia prezo varias de 10 ĝis 50 eŭroj. Kompreneble foje okazas, ke oni postulas sumon, kiun mi ne kuraĝas pagi, ĉar mi esperas aliloke trovi la saman ilon pli malmultekoste, sed evidentiĝas, ke pri tiuj pli bonaj mi ne sukcesas”, klarigas Žilvinas kaj aldonas, ke la plej malnova ilo en lia kolekto devenas el la kvina jardeko pasintjarcenta.\n\nLa posedanto de la neordinara kolekto aldonis, ke la plejparton de lia kolekto okupas rusaj viandmueliloj, ankaŭ multaj diversgrandaj estas germanaj, produktitaj de Alexanderwerk , kaj krome svedaj, anglaj ... entute de deko da diversaj kompanioj. Kelkfoje la kolektanto aĉetas ankaŭ rompitan kaj nefunkciantan ilon nur pro la nomo de la produktinto. „Ĉar mi scias, ke nenie mi sukcesos trovi tian”, li klarigas.\n\nLa kolektanto de unikaj iloj konfesas, ke liajn okulojn precipe altiras belaj svedaj kaj rusaj viandomueliloj. Ili estas tiel belaj, rondformaj. „Mia plej ŝatata ilo estas malgranda ruĝa kaj blanka kafmuelilo. Ŝajnas, ke ĝi estis speciale konstruita por vojaĝoj. Mi volonte ĝuas ĝin kaj foje preparas kafon per ĝi”, diras Žilvinas.\n\n„Mia edzino ĝis nun uzas malnovan pipro-muelilon, kaj kiam ŝi volas prepari bonodoran freŝan kafon, ŝi mem muelas la kafograjnojn per manmuelilo. Ŝi asertas, ke permane muelita kafo estas pli bongusta kaj pli bonodora ol tiu, kiun preparas elektra kafmuelilo aŭ kiu estas aĉetita jam muelita en la butiko”.\n\nHodiaŭ Žilvinas ĉiujn surprizas per sia impona kolekto da hejmaj iloj, tamen la pasio por malnovaj objektoj vekiĝis en la infaneco. „Antaŭ la kolekto de mueliloj, mi interesiĝis pri malnovaj radioriceviloj. Entute mi kolektis ĉirkaŭ 350 modelojn. Sed iom post iom, kiam mi ne plu trovis novajn modelojn, tiu pasio velkis. Aliflanke, radioriceviloj estis pli ofta kolektobjekto. Do, mi forlasis radioricevilojn kaj ekokupiĝis pri viandomueliloj. La radioaparatojn mi vendis kaj mi investis la ricevitan monon por mia kolekto de viandmueliloj”, pri la ŝatokupa ŝanĝo diras la kolektanto.\n\nEn la garaĝo de la kolektanto estas ankoraŭ parkumitaj kelkaj antikvaj modeloj de aŭtomobiloj kaj motorcikloj, per kiuj li veturas al diversaj festoj kaj paradoj pri antikva tekniko. „Mi ŝatas antikvajn objektojn, ĉar antikveco estas multe pli simpla ol moderneco. Mi estas scivolema, kion antaŭ multaj jaroj spertis niaj geavoj aŭ prageavoj”, asertas la 43-jaraĝa litovo.", "author": "LAST", "categories": ["Aktuale", "KOLEKTADO", "Moderna vivo"], "audio_links": null}
{"url": "https://www.monato.be/2021/012920.php?p", "title": "Ne ŝanĝiĝu fido en ideologion", "published": "2021-10-01 00:00:00", "content_text": "Jen esence la averto, kiun faris la emerita papo Benedikto responde al demandoj de ĵurnalisto el la germana monata revuo Herder Korrespondenz .\n\nLa emerita papo skribe respondis: „la ideo pri fuĝo al pura doktrino aspektas al mi tute malreala”. Temas pri tio, ke fido ne povas esti afero tute finkonstruita kaj neskuebla; laŭ li: „antaŭ ĉio, do, fidulo estas homo, kiu demandas sin mem, homo, kiu daŭre devas eltrovi la realon de tiu fido malantaŭ kaj fronte al la premegaj realoj de la ĉiutaga vivo. Doktrino, kiu ekzistas nur kiel siaspeca naturrezervaĵo aparta de la ĉiutaga mondo de la fido kaj ĝiaj postuloj, iagrade signifus rifuzon de la fido mem. Doktrino devas disvolviĝi en kaj el la fido, ne flanke de ĝi”.\n\nEn la libro Enkonduko en kristanismon , la tiama kardinalo Ratzinger memorigas nin pri tio, ke fido povas konsistigi iaspecan vojon al scio. Kaj ankaŭ avertas, ke fido ne estas io, kion oni atingas per unu frapo, kaj jen, finite.\n\nNi estas teksitaj el duboj. Duboj kaj demandoj, provoj je respondo kaj jes, fido mem, apartenas al tio, kio difinas homon. Jam dum la intervjuo al Peter Seewald (Dio kaj la mondo, 2001) la tiama kardinalo Ratzinger asertis: „konsisto de la fido ne estas tia, ke ekde difinita punkto oni povus diri: li ĝin havas, aliaj ne ... Fido daŭre estas vojo. Laŭlonge de nia vivo temas pri vojaĝo, kaj do fido estas ĉiam minacata kaj en danĝero. Kaj estas ankaŭ konvene, ke tiel ĝi evitu la riskon ŝanĝiĝi en manipuleblan ideologion. Temas pri la risko malmoliĝi kaj fariĝi nekapablaj dividi la meditadon kaj suferon de tiuj niaj gefratoj, kiuj dubas kaj sin demandas. Fido povas maturiĝi nur laŭmezure ke ĝi eltenas kaj alfrontas, en ĉiu vivetapo, la angoron kaj la forton de nekredemo, kaj je la fino transiri kaj esti ebla en nova etapo.”\n\nLa nuna papo, Francisko, diras plu: „Bone estas, ke ekzistu defioj, ĉar ili kreskigas nin. Ili estas signoj je vivanta fido, de vivanta komunumo, kiu serĉas sian Sinjoron kaj tenas malfermitaj la okulojn kaj la koron (...) la defioj helpas nin eviti, ke fido fariĝu ideologia ...”\n\nLa averto de la emerita papo rilate al religio, specife al kristanismo, povus tamen esti aplikebla al politikaj ideologioj. Rigideco, malfacileco adaptiĝi, nekompreno pri tio, ke eble iagrade la „malamiko” pravas, eĉ eksmodeco, ŝajnas esti stigmatoj, doloraj flankaj vundoj de ideologioj. Pugno levita por kriado de frapfrazoj, eĉ se oni celas bonon, restas pugno. Kaj por ion ajn fari, oni devas malfermi la manon. Kiam manoj ŝanĝiĝas en pugnojn, ĉio jam finiĝis. Fundamentistoj religiaj kaj fundamentistoj politikaj, ili samas. Per pugno oni nur minacas; malfermo de manoj estas sekvo de malfermo de menso.\n\nPlia danĝero estas, ke fluga entuziasmo de homamasoj pri frapfrazoj kaj paroladoj (kelkfoje palavroj) forgesigu, ke verojn oni devas eltrovi; ili ne estas rezulto el voĉdonado.\n\nSe oni rigardas la aferon el ĉi tiu vidpunkto, oni komprenos, kial religio evitu ŝanĝiĝi en ideologion: Dio (aŭ Dioj, se oni kredas je pluraj) tie forestas. Do, tiu malnova sentenco: „Timi (pli ĝuste sekvi) Dion aŭ timi homon” daŭre validas por la homaro.\n\nSerioza obĵeto al ekumena kaj interreligia agadoj estas, ke oni prefere strebu konverti la aliulon. Je la alia flanko, tiu „aliulo” sendube same zorgas pri nia savo ... Ververe, se oni pensas nur pri tio, la tuta afero ŝanĝiĝos en dialogon inter surduloj.\n\nĈu ne prefere kune serĉi la veron? Ĉe la ekumena religia Institucio kie mi studis, kunsidis homoj el sufiĉe malsimilaj konfesioj, kies opinioj, en alia, ne-frata etoso, kapablus estigi konvulsiojn ĉe kiu ajn sincera fidulo. Tamen, la deziro kompreni – ne nepre kunhavi – la vidpunkton de „la aliulo” kaj kune serĉi, restis super ĉio.\n\nĈu ekumenismo signifas nur, ke oni rajtas preni sakramentojn ĉe alia eklezia komunumo? Ĉu ĝi male signifas, ke ĉiuj religioj same validas? Aŭ ĉu la ekumena vojo kondukas al komuna kaj frata serĉado de la vero? Ĉe ekumena kaj interreligia dialogo ideologioj kaj ekstremismoj ĉiaspecaj restu for. Nur tiel oni povas vere kompreni, pri kio entute temas.\n\nPapo Johano la 23a diris siatempe: „unueco en tio, kio estas necesa, libero en tio, kio dubasencas, kaj karitato antaŭ ĉio”.", "author": "Alberto GARCíA FUMERO", "categories": ["Aktuale", "ESEO", "Spirita vivo"], "audio_links": null}
{"url": "https://www.monato.be/2021/012921.php?p", "title": "Arĝenta medalo", "published": "2021-10-01 00:00:00", "content_text": "La olimpiaj ludoj finiĝis la 8an de aŭgusto. Mi spektis multajn interesajn ludojn en televido, ekzemple tablo-tenison, rultabuladon, karateon kaj ĵudon.\n\nLa plej interesa sporto por mi estis virina basketbalo. Unue neniu pensis, ke la teamo de Japanio havos bonan rezulton, ĉar averaĝe ĝi estis la due malplej alta inter la 12 teamoj. Sed la ĉefdirektoro Hobas diris: „Ni gajnos oran medalon”. Li estas usonano, kiu debutis en Japanio kaj fariĝis fama ludanto. Li poste revenis al Usono kiel ludanto en NBA 1 , do, li scias bonajn kaj malbonajn aferojn pri teamoj usonaj kaj japanaj. Li kreis japanan stilon, kiun karakterizas rapidaj movoj kaj tripoentaj ĵetoj. En iu matĉo en la tokiaj ludoj la japana teamo sukcesis tripoentajn ĵetojn je 49 %.\n\nLa teamo finfine gajnis arĝentan medalon. En la sekvaj okazoj la teamo gajnos oran medalon, espereble en Parizo.", "author": "FUĵISAŭA Toŝihito", "categories": ["Aktuale"], "audio_links": null}
{"url": "https://www.monato.be/2021/012925.php?p", "title": "Batale kontraŭ la milito", "published": "2021-10-01 00:00:00", "content_text": "La 13an de aŭgusto la mondo perdis unu el la plej eminentaj personoj de la homarana movado: la grandanima koro de Gino Strada [ĝino strada] ne plu batas. Li estis milit-kuracisto kaj fondis kune kun sia edzino Teresa Sarti la italan neregistaran organizaĵon Emergency , kiu ekde 1994 donis senpagan helpon al pli ol 11 milionoj da malsanuloj en 17 landoj tra la mondo.\n\nPost laborado kun la Internacia Komitato de Ruĝa Kruco en Pakistano, Etiopio, Peruo, Afganio, Somalio kaj Bosnio kaj Hercegovino li ekkampanjis kontraŭ milito kaj por kuracado de viktimoj de militoj. Tiaj spertoj kunfluis en la libron Verdaj papagoj. Kroniko de militkirurgo , kiu aperis ankaŭ esperantlingve. En ĉi tiu libro, Gino Strada priskribas la efikojn de la konfliktoj, kiuj lasas neforviŝeblajn spurojn eĉ post ilia fino: la plej evidenta ekzemplo estas la kontraŭpersonaj minoj, kiuj post jardekoj daŭre kripligas kaj mortigas senkulpajn civilulojn.\n\nLia morto okazis samtempe kun la tuja akiro de potenco fare de la taliboj en Afganio post la evakuado de la fremdaj trupoj el la lando. Siatempe Gino Strada vigle kritikis la usonan intervenon, kiu fakte donis neniun rezulton.\n\nStrada substrekis, ke milito estas kontraŭleĝa jam 90 jarojn, sed ĝis nun la pariza traktato koncerne la rezignon pri milito de la jaro 1928 neniam estis respektata. Li ankaŭ senĉese ripetadis la neceson savi kaj kuraci ĉiujn, negrave kiuj ili estas: ĉu militviktimoj, ĉu malriĉuloj el riĉaj landoj, ĉu migrantoj dronantaj en la maro strebante atingi Italion el Libio. Ŝanĝo en nia socio okazos nur, kiam la homoj estos pretaj helpi la aliajn homojn.", "author": "Massimo RIPANI", "categories": ["Aktuale", "HOMARANISMO", "Moderna vivo"], "audio_links": null}
{"url": "https://www.monato.be/2021/012926.php?p", "title": "La taliboj venkis. Kio sekvos?", "published": "2021-10-01 00:00:00", "content_text": "La 15an de aŭgusto taliboj eniris Kabulon kaj definitive iĝis la mastroj de Afganio. Usonanoj fuĝas, lasante siajn afganajn kunlaborantojn, kaj iliaj okcidentaj aliancanoj sekvas. La malvenko de Usono kaj de Okcidento ĝenerale estas evidenta, sed kio sekvos?\n\nĈu la taliboj lernis lecionon kaj ne plu gastigos teroristojn de Alkaido aŭ de Islama Ŝtato? Se estos tiel, ili transformiĝos en naciisman islamisman movadon, kiu koncentriĝos je konstruado de islama ŝtato en Afganio. Tiuokaze ili povos ricevi helpon kaj ĝui kunlaboron de Rusio kaj Ĉinio, la plej grandaj najbaroj, interesataj pri stabileco en tiu ĉi lando. Ankaŭ Eŭropa Unio malgraŭ ĉiuj etikaj skrupuloj fine faros tion, por preventi homaranan katastrofon kaj novan alfluon de rifuĝantoj.\n\nPakistano povos kontribui al politika stabileco, sed ĝi estas tro malforta por restarigi la detruitan Afganion. Ŝijaana Irano malverŝajne aktive kunlaboros kun la sunaanaj taliboj, kaj ĝin mem jam trafas okcidentaj sankcioj.\n\nPlej vundeblaj nun estas la najbaroj de Afganio en Meza Azio: Uzbekio, Turkmenio, Taĝikio kaj Kirgizio (kvankam tiu lasta ne limas al ĝi). Tiuj ĉi ŝtatoj, kreitaj post la disfalo de Sovetunio en 1991, neniam havis sperton de sendependeco kaj grandparte ĝis nun apenaŭ kapablas regi kaj defendi siajn teritoriojn. Taĝikio postvivis kruelan enlandan militon, Kirgizio post kelkaj koloraj revolucioj plu dronas en ĥaoso, Turkmenio estas trafita de ekonomia krizo kaj Uzbekio penas bridi islamistojn, kiuj jam plurfoje faris teroristajn atakojn kaj eĉ okupis tutajn regionojn.\n\nLa sola forto kapabla garantii sekurecon en Meza Azio estas Rusio, kiu jam ekstermis islamistojn en Ĉeĉenio kaj Sirio, do certe ne deziras ilian aperon ĉe siaj limoj. La rusia armeo dum jaroj gardas la limon inter Afganio kaj Taĝikio, en Kirgizio funkcias rusia milita flughaveno, sed tio certe ne sufiĉos por kontraŭstari grandan invadon. Dume la publika opinio en Rusio kontraŭas militajn intervenojn, do la registaro klopodas minimumigi militan ĉeeston eksterlande.\n\nPro tio Moskvo samtempe agas en du direktoj: intertraktas kun la taliboj kaj fortigas militan kunlaboron kun mezaziaj landoj kaj Ĉinio. La nunaj mastroj de Afganio jam promesis ne invadi la mezaziajn respublikojn, sed ilia venko mem povas entuziasmigi lokajn islamistojn, des pli ke norde kaj sude de la taĝika-afgana limo loĝas la samaj taĝikoj kaj uzbekoj.\n\nEspereble racio venkos kaj fine la taliba reĝimo kontentiĝos je regado super 38 milionoj da afganoj. Aliokaze la tuta regiono povos iĝi granda batalejo kun engaĝiĝo de pluraj landoj.", "author": "Stanislavo BELOV", "categories": ["Aktuale", "NOVAJ EKVILIBROJ", "Politiko"], "audio_links": null}
{"url": "https://www.monato.be/2021/012906.php?p", "title": "Kion signifas la mistera CA?", "published": "2021-11-01 00:00:00", "content_text": "Dum la pasintaj monatoj mi aperigis centojn da poŝtkartoj de la eksa Esperanto-Fondaĵo Cesar Vanbiervliet je www.flickr.com (tie ekzemple serĉu „esperanto debrouwere”) kaj ankoraŭ daŭrigos. Temas ĉefe pri kartoj interŝanĝitaj de esperantistoj, sed ne nur.\n\nPlurfoje mi rimarkis iujn kodojn, ĉefe „CA ...”, kiu pensigas min, ke ne nur estis hobio de iuj personoj ne sufiĉe riĉaj por mem vojaĝi, tamen kapablaj por pagi bildkartojn kaj afrankon, sed ke malantaŭ la hobio estis iu internacia strukturo. Mi serĉis, sed nenion trovis. Ĉu iu leganto eble scias pli?", "author": "Roland ROTSAERT", "categories": ["Aktuale"], "audio_links": null}
{"url": "https://www.monato.be/2021/012927.php?p", "title": "Kiu rajtas nomi sin italo?", "published": "2021-11-01 00:00:00", "content_text": "La 16an de aŭgusto 2021 la itala vira teamo pri 4x100-metra stafetkurado gajnis la oran medalon en la olimpiaj ludoj de Tokio, prokrastitaj je unu jaro pro la pandemio. Marcell Jacobs, Filippo Tortu, Fausto Desalu kaj Lorenzo Patta kuris en la Olimpia Stadiono de la japana ĉefurbo kaj starigis ankaŭ novan italan rekordon (37,50 sekundoj), alvenante antaŭ siaj britaj kaj kanadaj rivaloj. Tiuj elstaraj sportistoj povas servi kiel ekzemplo por raporti pri la nuna debato pri la rajto al civitaneco.\n\nItalio ŝanĝiĝas: pasintece ĝi estis ĉefe lando, el kiu homoj migris, sed ekde la 1990aj jaroj de la pasinta jarcento plifortiĝis la homfluo al Italio el orienta Eŭropo (Albanio, Rumanio ktp), el Afriko (Maroko, Niĝerio ktp) kaj el Azio. Estas do nature, ke en Italio oni vigle debatas por decidi, kiu estas italo kaj kiu ne.\n\nFilippo Tortu kaj Lorenzo Patta evidente estas italoj, ĉar ili naskiĝis en Italio en italaj familioj. Kaj Marcell Jacobs, kiu, gajninte la 100-metran unuopulan konkuron, iĝis la plej rapida homo sur Tero? Malgraŭ lia „ekzotika” nomo kaj naskiĝo en Usono, ne devus esti duboj: laŭ la itala juro sufiĉas, ke unu el la gepatroj (liaokaze, la patrino) estu itala civitano, por ke tiaj estu iliaj filoj. Tio okazas pro la t.n. ius sanguinis (el la latina: „rajto pro sango”).\n\nLa nuna principo kaŭzas ankaŭ distordojn: pro ĝi rajtas postuli italan pasporton (kaj ĉiujn rilatajn rajtojn kaj avantaĝojn) idoj de italoj, kiuj nek parolas la italan, nek vivis en Italio, nek emas reenpatrujiĝi. Laŭ la eksa vicministro Mario Giro, la leĝo estas tiel vasta kaj tolerema, ke la totala nombro de homoj, kiuj eble rajtus ricevi italan civitanecon, estas 80 milionoj. Tio estas pli ol la hodiaŭa tuta loĝantaro.\n\nFausto Desalu naskiĝis kaj loĝis en Italio, sed akiris la italan civitanecon nur je aĝo de 18 jaroj. Kial? Liaj gepatroj estas niĝeriaj civitanoj. Multaj aliaj junuloj vivas en lia situacio kaj devas atendi la plenaĝecon por povi oficiale nomi sin italoj. Tio estas jura „malhela zono”, kaj la politikaj partioj nun debatas tion. La progresemaj partioj proponas novan principon.\n\nLaŭ ius culturae (el la latina: „rajto pro aparteno al la kulturo”) la eksterlandaj neplenaĝuloj povas akiri civitanecon de la lando, en kiu ili naskiĝis aŭ en kiu ili loĝis sufiĉe longe, kondiĉe ke ili frekventis lernejojn en tiu lando. Ĉu tio sufiĉas por esti italo? Laŭ la konservativuloj, ne.", "author": "Massimo RIPANI", "categories": ["Aktuale", "RAJTOJ", "Politiko"], "audio_links": null}
{"url": "https://www.monato.be/2021/012929.php?p", "title": "Amasmortigo neagnoskata", "published": "2021-11-01 00:00:00", "content_text": "Miloj da homoj sovaĝe mortigitaj, inter ili virinoj kaj infanoj senarmilaj, ankoraŭ post 500 jaroj atendas agnoskon kaj pardonpeton pro genocido homa kaj kultura; ĉi tiu amasmortigo estas historie la plej forgesita kaj silentigata.\n\nEn 2021 Meksiko solenas la datrevenon 500-jaran de la konkero hispana, ne feliĉe sed bedaŭre pro la mortigo de milionoj da indiĝenoj. La plimulto perdis la vivon kaj la postvivintoj perdis siajn kulturon, religion, lingvon kaj identecon.\n\nLa konkerantoj estis akceptataj per honoroj kaj donacoj, tamen pli ol 80 % de la popolo meŝika 1 pereis dum la konkero hispana, en kiu entute mortis proksimume 55 milionoj da indiĝenoj.\n\nLa plimulto mortis pro variola pandemio kaj malsanoj importitaj de la konkerantoj al Ameriko; el la elito imperia preskaŭ ĉiuj, sendefendaj, estis mortigitaj kaj la postvivantoj estis sklavigitaj ĝismorte.\n\nMalmultaj meŝikaj civitanoj sukcese fuĝis: ili ekzilis sin al malriĉaj kaj malfacile alireblaj terenoj. La idaro estis opresata dum 300 jaroj. La plej bonsortaj miksiĝis kun la hispanoj.\n\nŜtelrompon, senposedigon, seksperforton, sklavecon, opreson kaj mortigon suferis la popolo meŝika dum la konkero hispana. Ĉi tio ankoraŭ estas neagnoskata historie.\n\nDum la nazia reĝimo proksimume ses milionoj da judoj estis mortigitaj; laŭagnoske tio estas la genocido plej grava en la tutmonda historio. Inter 1915 kaj 1923 okazis genocido en Armenio: mortis pli ol miliono da homoj. En Kamboĝo mortis pli ol 2 milionoj da homoj – la celo: unuformeco etna. En 1995 okazis masakro en Srebrenica: 8000 islamanoj mortis dum etna purigado. Nuntempe UN denuncas kaj agnoskas kiel genocidon la mortigon de jezidoj. Ili estas popolo kun religia aparteno miljara, kiu loĝas apud la limoj inter Irako kaj Sirio.\n\nĈiuj aliaj genocidoj estas forte denuncitaj kaj historie agnoskataj de la internacia komunumo, krom la konkero hispana.\n\nHistoriaj kaj ankoraŭ nuntempaj defendantoj de la konkero hispana prisilentas la genocidon de la popolo meŝika. Laŭ tiuj ĉi defendantoj la krono hispana evangelizis, edukis, klerigis kaj civilizis la „sovaĝajn indiĝenojn” de la nova kontinento Ameriko. La defendantoj pravas, kiam ili diras, ke danke al la konkero nova kulturo kaj bela mestizado aperis, sed ili forgesas kaj neniam mencias, ke antaŭ la alveno de la konkerantoj la meŝikaj civitanoj jam havis la naŭatlan lingvon, tribunalojn, bazarojn, lernejojn, bestĝardenojn, forĵetaĵ- kaj fekaĵ-prizorgon, la plej daŭripovan agrikultursistemon ĝis hodiaŭ konatan. Ili disvolvis ankaŭ arton kaj sciencon; kaj ili elstaris je arkitekturo, inĝenierarto, gastronomio kaj astronomio. La meŝika kalendaro estas la plej preciza ĝis hodiaŭ trovita en ĉiuj antikvaj civilizacioj.\n\nMeksiko nuntempa, la meksikanoj mestizaj, sed precipe afrik-meksikanoj kaj la unuaj popoloj meritas pardonpeton historian, kiun ĝis nun ili ne ricevas, kaj fakte tio estas subtaksata.\n\nLa registaro meksika, kiun ĉefas prezidento Andrés Manuel López Obrador, invitis la hispanan kortegon por kune peti pardonon kaj agnoskon al indiĝenoj kaj iliaj idoj pro la genocido. Tio devis okazi dum la 500-jara datreveno de la konkero hispana, la 13an de aŭgusto 2 . Tamen en Hispanio intelektuloj, amaskomunikiloj kaj la hispana kortego mem mokis, forte kritikis kaj malakceptis la inviton festi en 2021 la jaron de „La Reakordiĝo Historia” (tiel nomata de la prezidento) inter ambaŭ nacioj kaj indiĝenoj.\n\nPravigi la kruelajn agojn de la hispanaj konkerintoj similas al pravigo de la amasmortigado plenumita de la nazia reĝimo aŭ silenti komplice pri iu ajn okazinta genocido.", "author": "Ulises FRANCO PéREZ", "categories": ["Aktuale", "MEKSIKO", "Historio"], "audio_links": null}
{"url": "https://www.monato.be/2021/012932.php?p", "title": "La familia vespermanĝo", "published": "2021-11-01 00:00:00", "content_text": "La Printempa Festo, kiu okazas en la unua tago de la unua monato laŭ la luna kalendaro, estas tre grava tago por ĉinoj, kaj ĉi-okaze preskaŭ ĉiuj familianoj reunuiĝas por kune ĝui familian vespermanĝon kaj celebri la alvenon de nova jaro. Ja pro tiu kialo, mi revenis al la hejmo, kiu troviĝas en Wuhan, la ĉefurbo de Hubei-provinco, por pasigi la feston.\n\nKiam mi alvenis hejmen malgraŭ longa distanco, jam estis la 21a de januaro. Ĉar la Festo de 2020 estis ĝuste en la 25a de januaro, restis nur kvar tagoj antaŭ la novjara vespermanĝo. Pro manko de sufiĉa tempo kaj multeco de homoj, mia avino decidis mendi kelkajn bongustajn pladojn ĉe restoracio, kiu situas tuj malantaŭ nia domo. Ĉi tiujn detalojn ŝi mem diris al mi, kiam mi, demetinte la bagaĝon kaj sidiĝinte sur sofon, parolis kun ŝi pri io kaj alio.\n\n„Ankaŭ viaj geonkloj kaj kuzino revenos hejmen ĉi-jare”, ŝi diris. „Ili telefone diris al mi hieraŭ vespere, ke ili alvenos morgaŭ matene. Mi kaj via avo jam maljuniĝis, kaj viaj gepatroj estas tre okupitaj pri sia laboro. Pretigi bonan vespermanĝon estas tre malfacile kaj penige por ni ĉiuj. Pro tio, mi interkonsiliĝis kun via patro, ke ni mendos dek pladojn ŝatatajn de ĉiuj, kaj li jesis pri tio. Kiam ili revenos, ni kune konsultos la menuon kaj decidos, kiujn pladojn ni mendos.”\n\n„Faru ĉion laŭ via bontrovo, avinjo. Mi pensas, ke estas inde vin senigi je peza laboro okaze de la Nova Jaro. Se la manĝo plaĉos al ĉiuj, ne gravas, ĉu ĝi kostos multe aŭ ne.”\n\nDo ni interkonsentis pri la afero. En la sekvanta tago, la geonkloj kaj kuzino revenis hejmen, kiam ni jam purigis la tutan domon. Ili ne plendis pri la laciga vojaĝo; male, mia onklo diris, ke kvankam lia kuzo plurfoje avertis ilin kontraŭ la danĝero de la viruso, kiu cirkulas en Wuhan, ili, precipe li mem, insistis pri reiro.\n\nMia avino parolis al la onklo pri la vespermanĝo, kaj li, kune kun ŝi kaj mia patro, elektis kaj mendis entute dek pladojn ĉe la restoracio. La afero estis plenumita, kaj restis nenio por fari. Tuttage ni sidis en la ĉambro kaj babilis unu kun alia pri ĉio, kio okazis post la lastfoja renkontiĝo.\n\nEn la antaŭvespero de la Printempa Festo, ni kune manĝis la bone pretigitan vespermanĝon. Ni volis manĝi ĉe la restoracio, sed publika amasiĝo estis malpermesita de la registaro. Tial ni ne havis elekton alian ol porti ĉiujn pladojn hejmen, kaj ili okupis la tutan manĝtablon. Meze de la tablo estis granda poto, en kiu estis kuiritaj frandindaj bovaĵoj. Ĉirkaŭ ĝi metiĝis kelkaj teleroj, sur kiuj sterniĝis diversaj bongustaj pladoj. Ni ĉetabliĝis laŭ vico kaj diris reciproke kelkajn vortojn de bona deziro.\n\n„Kio ajn jam okazis, ni manĝu laŭplaĉe! Supozeble vi jam sentas malsaton”, diris mia avino. Ŝi prenis pecon da bovaĵo kaj metis ĝin en la bovlon de la avo. La onklo, surhavante maskon, prenis iom el ĉiu plado en du grandajn bovlojn kaj tuj haste sin retiris en sian ĉambron.\n\n„Kial ili sin enfermas en la ĉambro anstataŭ manĝi kune kun ni?” demandis mia patro, kiu ĵus revenis de sia laborejo kaj sciis nenion pri la situacio.\n\n„Ĉi-matene, la bofratino sentis malfacilan spiradon. La frato sendis ŝin al hospitalo, kaj oni ŝin retenis tie ...” eksplikis mia avino kun suspiro.\n\nAntaŭ ol ŝi finis diri tion, mia patrino surprizite intermetis: „Ĉu oni pensis, ke ŝin trafis la viruso?”\n\n„Neeble!” replikis mia avino kun firma tono. „La bofratino diris al mi antaŭ enhospitaliĝo, ke ŝi parolis al neniu survoje. Kiel ŝi povus esti infektita!”\n\n„Do ja kio okazis?” diris mia patro. En lia tono mi rekonis, ke li sentas ekscesan maltrankvilon.\n\n„Ni ankoraŭ ne sciis. Mi esperas, ke la Nova Jaro ne alportos al ni misfortunon.” Parolante, mia avino turnis sian rigardon al la diaj statuoj starantaj sur la preĝtablo.\n\nDume mia avo, surda kaj tial neatentema al ĉio okazanta ĉirkaŭ li, atakis la pecon de bovaĵo per siaj manĝbastonetoj. Tamen al mi mankis apetito, kaj mi nur trinkis iom da biero. Eble nur en ebrieco oni renkontas nenion malagrablan. Antaŭe mi ridis pri nesciado de mia avo, sed tiumomente mi ekadmiris lin, kiu nur ĝuis frandaĵon kaj ne zorgis pri la reala vivo.\n\n„Nenio malbona okazos!” mi ekparolis por konsoli ĉiujn. „Ekde hodiaŭ ni ne eldomiĝu, kaj malsano certe ne trafos nin.”\n\n„Tamen mi devas labori! Iu en la kompanio diris, ke la trafiko estos limigita, kaj ke nur kelkaj vojoj estos malfermitaj. Se tio okazos, estos tre malfacile por mi iri al la laborejo”, plendis mia patro kun malkontenta tono, sulkante siajn brovojn.\n\n„Vi devas bone zorgi pri vi mem. En la kompanio estas multaj laborantoj, kiuj kontaktas multajn homojn vizaĝon al vizaĝo ĉiutage, kaj vi ne scias, ĉu ili estas ĉiuj sanaj aŭ ne”, atentigis mia avino.\n\nMia patro ne respondis. La avo jam konsumis la bongustaĵon en sia bovlo kaj demetis siajn manĝbastonetojn. Rigardante nin kun miro, li mallaŭte demandis: „Kial vi ne manĝas? Ĉi tiuj pladoj baldaŭ malvarmiĝos.”\n\nĴetante rigardon unu al alia, ni komencis manĝadon. Ni silentiĝis, kaj neniu parolis. La vaporo leviĝanta el la poto preskaŭ blindigis miajn okulojn, tiel ke mi apenaŭ povis vidi klare la vizaĝon de la avino, kiu sidis fronte al mi. Mi metis pecon da fiŝaĵo en la bovlon kaj ĝin gustumis. Verdire, ĝi estis sufiĉe mola kaj spica, sed pro ia kaŭzo mi sentis nek malsaton nek manĝemon. Tamen necesis manĝi, se eĉ nur iomete, ĉar laŭkrede novjara vespermanĝo alportos al homoj feliĉon kaj fortunon.\n\nLa onklo eliris el la ĉambro kaj rapide ekprenis du bovlojn da rizaĵo de sur la tablo. Farante tion, li diris al la avino: „Oni ĵus telefonis el la hospitalo, dirante ke ŝia sanstato jam pliboniĝis iomete, sed ŝi ankoraŭ devas resti tie por du semajnoj. Morgaŭ mi portigos kelkajn necesaĵojn al ŝi.”\n\nAŭskultante, mia avino ne respondis, kvazaŭ pensante pri io alia. Ŝajne vekiĝinte el sia meditado, ŝi demandis: „Laŭdire oni efektivigos kvarantenon morgaŭ. Ĉu vi povos eldomiĝi?”\n\n„Mi kontaktos komunuman laboranton, kiu certe helpos min transporti objektojn.” Dirinte tion, la onklo hastis en la ĉambron.\n\n„Ĉu vi povas peti forpermeson de via estro? La situacio estas tre danĝera kaj maltrankviliga. Estos bone kaj sekure, se vi povos resti hejme dum pluraj tagoj. Kiam la situacio pliboniĝos, vi povos rekomenci vian laboron”, diris la avino al mia patro.\n\n„Neeble. Hodiaŭ la estro diris, ke ĉiu dungito restu ĉe sia posteno malgraŭ la malfavora situacio. Forestado estas absolute malpermesata.”\n\n„Ĉi-okaze vi devas kontakti kiel eble plej malmulte da homoj.”\n\nMia patro eligis sonon tra la naztruoj anstataŭ diri ion. Ŝajne konsciinte ion, li diris al la avino: „Ĉar ekde morgaŭ vi ne povos eldomiĝi por aĉeti manĝaĵojn, mi aĉetos tion, kio mankos hejme. Nur diru al mi ĉiutage, kio necesas al ni.”\n\n„Ĉu tio ne estos tro peniga por vi? Vi devos hasti al ĉiovendejo post laborado.”\n\n„Tio ne gravas. Nur se vi estos sanaj, mi volos preni sur min ĉian familian respondecon. La situacio ne daŭre malboniĝos, kaj la malfacilaĵoj estas portempaj.”\n\n„Se nur tiel estus!”\n\nPost kiam ni finis la vespermanĝon, mi kaj la avino kune ordigis la tablon kaj seĝojn, dum la gepatroj metis la nekonsumitajn pladojn en la fridujon kaj lavis la manĝilaron. La avo, sidante komforte sur la sofo, spektis la televidajn programerojn.\n\nLa avino bruligis kelkajn incensbastonetojn kaj plantinte ilin en la forneton antaŭ la diaj statuoj, ŝi mallaŭte preĝis: „Baldaŭ venos nova jaro. Mi esperas, ke Vi benos ĉiujn familianojn dum la jaro, por ke neniu fariĝu malsana.” La rito estis plenumita kun pieco, kaj restis nenio farenda.\n\nMi sidiĝis sur la sofon kaj rigardis eksteren tra la fenestroj. Laŭkutime oni bruligas artfajraĵojn, kiuj briligas la tutan ĉielon, sed ĉi tiu jaro ŝajne estis escepto. Mi povis rimarki nur la mallumon, sed videblis en kelkaj lokoj palaj lumoj de ŝaltitaj lampoj.\n\n„Kiam vi reiros al la universitato?” Fininte sian aferon, la patro sidiĝis apud mi kaj demandis.\n\n„Mi ankoraŭ ne scias. Estas eble, ke en tia situacio mi devos reiri pli malfrue. Ni devas atendi ĝis la tago, kiam la viruso malaperos. Vi scias, ke neniu povas foriri el la urbo.”\n\nLi balancis la kapon kaj diris nenion. Ankaŭ la patrino kaj avino sidiĝis, plenuminte sian ĉiutagan mastrumadon.\n\n„Ne sentu deprimon. Espereble ĉio boniĝos en la venonta jaro”, diris la avino.\n\n„Jes, tio estas senduba. Ni devas kredi tion”, eĥis la patrino.\n\nNi silentiĝis, kaj ŝajnis, ke neniu el ni volas rompi la silenton.", "author": "HU Shenghao", "categories": ["Aktuale", "NOVELO", "Literaturo"], "audio_links": null}
{"url": "https://www.monato.be/2021/012935.php?p", "title": "Virtuala modelino", "published": "2021-11-01 00:00:00", "content_text": "Rozy lastatempe estas unu el la plej famaj modelinoj en Koreio. En la televida reklamo por la asekura kompanio Shinhan ŝi ĉarme kaj grandioze dancas ĉe bushaltejo, en subtera tramo kaj sur tegmento de urba domego, fascinante spektantojn kaj allogante klientojn.\n\nRozy estas 22-jara kaj alta je 170 cm; ŝi amas vojaĝi, praktiki jogon kaj kuri. Ŝi debutis nur antaŭ monatoj kaj jam gajnis miliardon da ŭonoj (740 000 eŭrojn). Ŝi estas tre populara ankaŭ rete, kie ŝi havas pli ol 40 000 sekvantojn ĉe Instagram. Ŝi aktive interrilatas kun siaj fanoj publikigante siajn ĉiutagajn aferojn en la socia retejo. Ŝi ŝatas diskuti speciale pri naturaj medioj.\n\nSurprize por multe da homoj – inkluzive de mi mem – Rozy ne estas reala homo, sed virtualaĵo en la meta-universo. Ŝi naskiĝis rezulte de la teknologia disvolviĝo de komputila grafikaĵo kombinita kun artefarita intelekto. La kreinto de Rozy, Sidus Studio X, uzis la komputilan 3D-animacion – kiu estas procedo por transformi 2D-figuron en tridimensian grafikaĵon – kaj donis al la virtualaĵo movojn de haŭto, ostoj kaj nervoj. Tiamaniere oni povis sukcese krei naturecajn gestojn kaj delikatajn mienojn al Rozy, aspektigante ŝin apenaŭ distingebla disde reala homo.\n\nRozy ne estas la sola virtuala influanto. Ŝia kolegino Raea agas kiel diskĵokeo kaj komponisto de elektronika muziko por la entrepreno LG. Ŝi sukcese prezentis flue en la angla eksponaĵojn ĉe Consumer Electronics Show (CES), la plej granda ekspozicio de informteknologiaj kaj elektronikaj hejmaparatoj, okazinta en januaro 2021. Ankaŭ Raea aktive komunikiĝas kun siaj fanoj per sociaj retejoj.\n\nVerŝajne la plej sukcesa virtualulino estas Lil Miquela, kiu estas 19-jara brazil-devena usonanino debutinta en 2016. Ŝi loĝas en Los-Anĝeleso kaj estas fano de la korea virina popgrupo Black Pink. La nombro de ŝiaj sekvantoj en sociaj retejoj superas tri milionojn, kio ebligas al ŝi labori kiel modelino ĉe Prada kaj Calvin Klein. Lastjare ŝi gajnis 11,7 milionojn da usonaj dolaroj (9,8 milionojn da eŭroj).\n\nFakuloj asertas, ke la sekreto konsistas en la fajna komputila grafiko, kiu ebligas krei homajn trajtojn plaĉajn precipe al MZ-generacianoj 1 . La vizaĝo de virtualuloj estas desegnita surbaze de centoj da vizaĝoj tre ŝatataj de gejunuloj. Plie iliaj mienoj kaj gestoj estas tiel naturaj kiel tiuj de realaj homoj, kio vekas grandan interesiĝon.\n\nCetere, la meta-universo estas kvazaŭ ludejo por MZ-generacianoj. Ili estas denaskaj bitamantoj kun poŝtelefono en la mano ekde sia naskiĝo. La virtuala spaco rekte ligiĝas sendistinge al la reala mondo. Sekve, por ili estas tute nature fanatike absorbiĝi en la bitmedio. Ili ne zorgas pri tio, ĉu ilia adorato estas virtuala aŭ reala.\n\nKomercaj entreprenoj reprezentas per siaj virtualaj modeloj la kulturon de MZ-generacianoj, kiuj ne emas konscii pri aliaj. Virtualuloj senkaŝe anoncas en sociaj retejoj, ekzemple, disiĝon disde sia amato aŭ amatino, kaj ne hezitas aŭdigi sian voĉon pri diversaj sociaj aferoj.\n\nAnkaŭ por la kompanioj estas avantaĝo, ĉar ili ne bezonas zorgi pri la risko, kiun povus alporti realaj modeloj. Kiam okazas malbonaĵo aŭ skandalo pri iliaj reklammodeloj, la kompanioj tuj suferas perdon de fidindeco, kio ofte ligiĝas al granda perdo de financa profito. Tia risko eviteblas per virtualaj modeloj, kiuj cetere nek malsaniĝas, nek maljuniĝas, kaj eĉ ne mortas. Aparte en la periodo de la pandemio indas substreki, ke neniu spaca aŭ tempa limigo malhelpas iliajn agojn.\n\nLa rolo de virtualuloj ŝajnas senĉesa. La asekura kompanio dunginta ŝin kiel modelinon lanĉis retan konkurson, en kiu konkurantoj devas imiti la dancantan Rozy ĝuste kiel en la televida reklamo. La ĥoreografio kaj la kanto „Flugu pli alten!” en la reklamo estis elkovitaj post analizo de dancoj kaj kantoj popularaj ĉe MZ-generacianoj en la socia retejo TikTok. La reklamfilmeton registritan en la retejoj Jutubo kaj Instagram oni aliris jam pli ol 10 milionojn da fojoj en unu monato.\n\nVirtualuloj nun spegulas la plej freŝdatan informteknologion, kaj ili servas kiel gvidantoj, kiuj ligas la meta-universon al la reala mondo. La usona firmao pri merkata esplorado Business Insider Intelligence antaŭvidas, ke la elspezo por interretaj famuloj kreskos ĝis 15 miliardoj da usonaj dolaroj (12,7 miliardoj da eŭroj) en 2022, kaj laŭ la analizo de la novaĵagentejo Bloomberg ties grandan parton okupos virtualaj famuloj.", "author": "CHO Sung Ho", "categories": ["Aktuale", "KOREIO", "Moderna vivo"], "audio_links": null}
{"url": "https://www.monato.be/2021/012937.php?p", "title": "Kiel iĝi poligloto?", "published": "2021-11-01 00:00:00", "content_text": "Tiu demando, en ĝenerala senco, ne havas respondon. La respondo dependas de tio, kiu volas fariĝi poligloto. Estas pluraj listoj de „la plej facilaj lingvoj” en Interreto. Tiuj listoj ne havas sencon, ĉar eĉ unu vorto ne estas dirita pri la jeno: por kiu tiuj lingvoj estas la plej facilaj? Por rusparolantoj plej facile estas lerni la belorusan, la polan, la ukrainan, la bulgaran, la serban kaj aliajn slavajn lingvojn. Por germanoj temas pri la angla, la nederlanda, la sveda, la afrikansa. Por italoj simplas la hispana, la portugala, la franca, la rumana, la latina kaj Esperanto. Turkoj kaj aliaj reprezentantoj de tiu lingva familio komprenas multajn lingvojn eĉ sen lerni ilin, kaj ĉirkaŭ 20 lingvojn ili povas lerni sen multa malfacileco. Ne malfacilas fariĝi poligloto (ene de Barato), se oni konas almenaŭ unu el la barataj lingvoj, ekzemple la hindian aŭ la panĝaban.\n\nUnue, necesas kelkaj klarigoj pri la enkonduko. Por ruso la plej simpla lingvo estas la belorusa. Sed ne havas multan sencon lerni ĝin serioze. Unue, ĉar eĉ en Belorusio mem preskaŭ neniu parolas ĝin: oni preferas la rusan. Due, eĉ sen lerni la lingvon, oni ja povos – akirinte almenaŭ minimuman sperton – legi iun ajn belorusan libron. Poste venas la pola kaj la ukraina. La ukraina estas pli simpla ol la pola, sed la pola estas listigita kiel unua pro sia pli granda influo en Eŭropo kaj pli granda alireblo por lernado.\n\nInter la plej facilaj lingvoj por germanoj estas unue nomita la angla. Kial ne la nederlanda aŭ la afrikansa, kiuj multe pli proksimas al la germana? La kialo estas la sama: pli granda loko en la mondo kaj pli granda alireblo. Oni ne povas kompari ĝin kun la du nomitaj poste. En Rusio, anglaj lernolibroj aĉeteblas en iu ajn vilaĝa vendejo, kaj en Germanio okazas la samo.\n\nPor ĉinoj neniu lingvo estas facila, kvankam la japana kaj la korea estos iom pli facilaj ol la eŭropaj. Estas preskaŭ same por araboj, armenoj kaj kartveloj. El la eŭropaj lingvoj la hungara kaj la finna estas la plej malfacile mastreblaj, ĉar ili apartenas al lingva familio fremda al eŭropanoj, plejparte parolantaj iun hindeŭropan lingvon, do devenantan de sama iama „praavino”. Kaj la kialo ne estas, ke tiuj lingvoj (la finna kaj la hungara) havas 15-20 kazojn. En tiuj lingvoj preskaŭ ne ekzistas internaciismoj. Pro la sama kialo – ne pro gramatikaj malfacilaĵoj, sed pro leksikaj – estas sufiĉe malfacile lerni la armenan. Ŝajne, ĉar ĝi estas lingvo el la hindeŭropa familio, kiaj problemoj povas esti pri ĝi? Sed, kiu ne kredas tion, tiu provu mem lerni la armenan. Kiam oni lernas lingvon, la plej malfacila afero estas parkerigi dekojn, centojn, milojn da vortoj. Kiaj vortoj ili estos? Pri tio, ĉiu lingvo montras sin laŭ sia propra maniero.\n\nJes, ĝuste tiel. La fonetiko de iu lingvo estas lernebla dum unu aŭ du tagoj, la gramatiko dum unu aŭ du semajnoj. Sed la vortprovizo ... Plej facile estas lerni lingvojn, en kiuj ekzistas multaj vortoj, kiujn praktika lingvisto nomas diafanaj. Tio estas vortoj, kiuj, ekzemple por ruso, aŭ tute koincidas kun la rusa (kio ne ofte okazas) aŭ estas klaraj ekde la unua legado. Oni bezonas regi nur la fonetikajn respondaĵojn inter la rusa kaj la cellingvo.\n\nNi prenu kiel ekzemplon la polan, lingvon el la slava grupo, en kiu ĉirkaŭ duono de la vortoj estas diafanaj. Jen malgranda listo: brat (frato), wola (volo, nos (nazo), widziec (vidi), mucha (muŝo), nowy (nova), sześć (ses), siostra (fratino). Tiuj vortoj en la pola kaj en Esperanto iom similas. Kialo de tio estas, ke la pola estas hindeŭropa lingvo, kaj la plimulto de la vortoj en Esperanto estas de eŭropa origino.\n\nKrome, en la pola, kiel en plej multaj eŭropaj lingvoj, ĉirkaŭ triono de la vortoj (depende de la speco de teksto) estas internaciismoj. Ekzemple: apteka, astronomia, autor, szkoła, armia, data, analiza, tablica, biblioteka, centrum, horyzont, epoka, ekzamin, doktor, bilet, architekt, dokument, idea, import, forma, religia, termin, benzyna, detal, dyktando, fabryka, gazeta, gramatyka .\n\nPost tio restas 20-30 % da pure polaj vortoj, kiuj estas ĉefe de slava origino.\n\nKiom malfacile estas lerni la ĉinan aŭ la araban, vi mem komprenos, se vi provos lerni ilin. En la ĉina la gramatiko estas pli simpla ol en la angla, en la araba gramatiko la sola malfacilaĵo estas la rompita pluralo. La tuta malfacileco de tiuj lingvoj kuŝas en ilia vortprovizo: internaciismoj en ili preskaŭ ne ekzistas.\n\nHomoj sur nia planedo parolas, laŭ taksoj, ĉirkaŭ 5000 lingvojn kaj dialektojn. La ĉefaj el ili estas: la angla, ĉina, hispana, rusa, japana, franca, germana, hindia, portugala, araba, itala, malaja (alinome indonezia), persa, turka, bengala, korea kaj svahila.\n\nKiel supre dirite, rusa poligloto komencu per slava lingvo. Pli malfacilaj, kompreneble, estas la angla, la germana kaj la franca, sed ĉu eblas esti poligloto, ne sciante tiujn tri lingvojn? Nek eblas imagi poligloton, kiu eĉ ne legas Esperanton.\n\nNe estas malfacile por eŭropano lerni la grekan: probable ĉiu kvara, se ne tria, vorto estos konata al vi el internacia scienca, teknika kaj politika vorttrezoro. Eĉ se la vorto ŝajnas nekonata unuavide, rigardu ĝin pli atente. Jen kelkaj ekzemploj: „burokratio” en la greka estas „ γραφειοκρατία ” [grafiokratía], vorto formita de „ γραφείο ” [grafio] (oficejo; do la loko, kie oni skribas: skribejo) kaj „ κράτος ” [kratos] (potenco; komparu: „demokratio”, potenco/regado fare de la popolo). „Hotelo” estas „ ξενοδοχείο ” [ksenodoĥio] (de „ ξένος ” [ksenos] (fremdulo; komparu: „ksenofobio”). „Gazeto” estas „ εφημερίδα ” [efimerida] (komparu kun „efemera”, kiu en la greka signifas „unutaga”, do en aliaj lingvoj ankaŭ „daŭranta mallonge”).\n\nEstus eĉ pli facile lerni la latinan, sed kiu parolas ĝin nun, krom eble en Vatikano? Pli bone kaj utile estas lerni la hispanan, la italan aŭ Esperanton. Same por germanoj facilas lerni la jidan.\n\nSe vi planas ofte viziti orientan Afrikon, lernu la svahilan por komunikiĝi kun la loka loĝantaro: ĝia gramatiko estas simpla, kaj la lingvo havas multajn vortojn pruntitajn el eŭropaj lingvoj. La svahila estas cetere parolata de pli ol 150 milionoj da homoj.\n\nVi simple povas (kaj povas simple) kredi je ĉio skribita supre, sed pli interese estas provi mem iĝi poligloto!", "author": "Mikael KOROTKOV", "categories": ["Aktuale", "LINGVISTIKO", "Lingvo"], "audio_links": null}
{"url": "https://www.monato.be/2021/012938.php?p", "title": "Hundoj flaras kaj trovas", "published": "2021-11-01 00:00:00", "content_text": "Onidire la hunda flarkapablo estas ĝis 11 000-oble pli bona ol tiu de homo. Do kial ne uzi ĉi tiun unikan kapablon por homaj bezonoj? La litovo Vytautas Gustaitis jam de preskaŭ kvardek jaroj okupiĝas pri cinologio, t.e. pri ĉio, kio rilatas al hundoj, kaj dum pli ol dudek jaroj li estris la ofican cinologian fakon en la litova polico. Iam lian kapon invadis la ideo krei specialan grupon de cinologoj, kiuj povus okupiĝi pri hundoj kaj instrui ilin serĉi homojn, kiuj perdiĝis en arbaro, foriris el sia hejmo aŭ hospico kaj ne kapablas reveni. Aldone hundoj povus trovi surtere kaj subakve mortintojn, kiujn malsukcese serĉis polico.\n\nGustaitis memoras, ke la unua operacio de la novkreita grupo, kiun ili nomis K-9, okazis antaŭ kelkaj jaroj, kiam ĝian helpon petis virino, kies demence malsana maljuna patrino nerimarkate forlasis la maljunulejon kaj ne revenis al ĝi. Komence la polico serĉis la malaperintinon, sed sensukcese. Hundoj estis pli lertaj: post unu horo kaj duono ili jam estis ĉe la virino, kiu sidis sub viadukto.\n\nAlifoje parlamentano plendis, ke iu ŝtelis dizelaĵon el liaj agrikulturaj maŝinoj, kiuj staris surkampe. Li do petis helpon de cinologoj. Pasis nur 40 minutoj, dum kiuj hundoj spuris tra la kampoj al bieneto kelkajn kilometrojn for. Demandite, ĉu vere estas li, kiu ŝtelis la dizelaĵon el la maŝinoj, la posedanto de la bieneto konfesis tion.\n\nGustaitis asertas, ke, helpe de aplika cinologio, pli rapide kaj pli facile troveblas ne nur perdiĝintaj homoj aŭ objektoj, sed ankaŭ dronintoj, kiujn subakvistoj ofte longe kaj vane serĉas en nediafana akvo. Jen somere multaj litovoj estis ŝokitaj pri tragedio en la plej granda litova rivero Nemunas, kie hazarde dronis adoleskanto. Savantoj dum kelkaj tagoj senrezulte serĉis lin. Akvo ja estis fluanta, kaj la korpo povus reaperi en tute alia loko ol tiu, kie ĝi malaperis. La enigmon solvis la hundino Erla, kiu, flarante aeron super la akvo, tuj komprenigis, ke la celo devas esti en tiu punkto. Ŝi tute ne eraris: la kadavro estis trovita ĝuste en tiu loko, kiun la hundo indikis bojante, t.e. inter 2,5 kaj 3 kilometroj de la loko de la akcidento.\n\nHundoj, kiuj serĉas perdiĝintajn personojn, kaj tiuj, kiuj serĉas mortintojn, estas malsamaj. Ili ambaŭ atingas siajn celojn perflare, sed ili distingas malsamajn odorojn. La cinologo asertas, ke odoroj estas granda scienco. Kompreni, kiamaniere odoro disvolviĝas post forta pluvo aŭ varma somera tago, tuj kiam okazas evento aŭ post difinita tempo, postulas fortan scion kaj klopodon.\n\nEntrepreninte la taskon serĉi malaperintan homon, hundo unue havas la eblon flari objekton, kiun antaŭ nelonge uzis aŭ surhavis la malaperinto. Identigante la odoron, hundo komencas sekvi odorajn spurojn. Kvankam oni instruas hundojn detekti odorojn sur la kampoj kaj en urboj, fojfoje serĉado malsukcesas, ekzemple kiam la serĉata persono atingis pavimitan lokon aŭ sidis en veturilo kaj forveturis.\n\n„Estas tre grave lerni la lingvon de hundoj, ĉar ĝi donas multajn valorajn informojn. Ekzemple, se la kapo de hundo estas mergita en la teron kaj la vosto levita moviĝas kiel pendolo, tio signifas, ke ĝi sekvas la spuron; kaj, se la kapo de hundo estas levita kaj la vosto mallevita, la hundo perdis odoran spuron. La cinologo, vidante kiel hundo sekvas la spurojn, povas eĉ determini, kiom freŝaj tiuj spuroj estas: se hundo flaras ne tre proksime al la tero, sed ĉirkaŭ 20 centimetrojn super ĝi, tio signifas, ke la spuroj ne estas freŝaj. Se la hundo flaras en la formo de zigzago, la spuroj estas malfreŝaj, kaj, se hundo marŝas rektlinie kun la kapo iom levita, la spuroj estas freŝaj kaj eble la celo de la serĉado estas tre proksima. Alproksimiĝante al la celo, hundo komencas labori pli intense kaj eĉ fariĝas pli vigla”, klarigis la sperta cinologo.\n\nSerĉo de droninto okazas en boato, kie sidas trejnita hundo kaj la cinologo. La boato moviĝas kaj la hundo aktive flaras, dezirante kapti specifan odoron venantan el la profundo de la akvo. Se la akvejo ne estas granda, ĝi estas esplorata spirale: de la centro al la ekstero aŭ inverse, aŭ ĝi estas esplorata po kvadrato. Se la akvoareo estas tre granda, tiam esploradon efektivigas pluraj cinologoj kun siaj hundoj. Ekflarinte la odoron de putranta kadavro, la hundo komencas boji kaj treti per siaj piedoj, indikante, ke ĝuste tie estas la loko, kiun oni serĉas. Laŭ Gustaitis tiuj esploradoj kutime estas sukcesaj, ĉar el 14 provoj eĉ 13 donis rezultojn. Nur unu kondiĉo malebligas tiun laboron: se la akvon kovras glacio.\n\nHundo, de kiu oni petis trovi la spurojn de malaperinto, prenas ĉi tiun taskon ne por havi grandan plezuron aŭ iaspecan ludon. Ĝi ja laboras por poste akiri la taŭgan rekompencon, kiu povus esti ĝia plej ŝatata ludilo, kiun ĝi tiam maĉas kun ĝuo. Hundo sen instigo faros nenion. „Komence, dum la instruado, ni instigas ilin per manĝaĵoj: ni unue malsatigas kaj poste kuraĝigas ilin manĝigante ilin. Fine, kiam ĉiuj etapoj de trejnado jam estas plenumitaj, la ĉefa instigilo fariĝas ajna ludilo aŭ alia ĝia ŝatata objekto”, aldonis Gustaitis.\n\nPor ke hundo fariĝu sperta spursekvanto, ĝi devas sperti 18-monatan trejnadon. Post sukcesa ekzameniĝo la besto ja povas labori. Ĝia plej brila aktivado daŭras ĝis averaĝe ĝia sepa vivjaro. Poste oni serĉas ŝanĝon por ĝi. Ĉiuj hundoj loĝas ĉe cinologoj kaj estas kiel membroj de iliaj familioj. Tiel oni povas atingi firman kontakton kaj la plej bonan interkompreniĝon. Iuj cinologoj eĉ havas du hundojn: unu trejnitan por serĉi perdiĝintajn vivantajn homojn, kaj alian por serĉi mortintojn.\n\n„Ĉiuj hundoj havas esceptan flarsenton, sed la praktiko de cinologoj ĉiulande atestas, ke ne ekzistas pli bonaj spursekvantoj ol germanaj aŭ belgaj, pli precize meĥlenaj ŝafhundoj. Ni laboras kun la meĥlenaj. Ne ekzistas pli bona raso en la mondo ol tiu ĉi. Ĉi tiu besto ĉiam klopodas montri, ke ĝi vere strebas al laboro” laŭdis Gustaitis.\n\nAplika cinologio, kiun praktikas cinologoj en la grupo K-9, ne estas nura serĉado de perdiĝintoj aŭ dronintoj. Antaŭ unu jaro ekis ankaŭ agado por pruvi, ke hundoj povas esti same bonaj helpantoj por handikapuloj. Jam nun iu hundo asistas surdulon, alia helpas homon kun cerba paralizo, kaj tria fariĝis fidela amiko de infano kun aŭtisma sindromo.", "author": "LAST", "categories": ["Aktuale", "AKTUALE", "Scienco"], "audio_links": null}
{"url": "https://www.monato.be/2021/012939.php?p", "title": "Miraklaj perspektivoj", "published": "2021-11-01 00:00:00", "content_text": "Lastatempe la evoluo de la 3-dimensia printoteknologio havis tre imponajn rezultojn en pluraj sferoj.\n\nEstas kutime jam uzi 3D-printitajn objektojn en medicino. Sendube memorindas la longa operacio pri la disigo de du pakistanaj fratinoj, Safa kaj Marwa Ullah, kiuj havis komunajn kranion kaj sangsistemon. La kompleksa operacio realigita en londona hospitalo en 2019 – fakte okazis tri diversaj operacioj – entute daŭris pli ol 50 horojn. Ĝin partoprenis teamo de 100 kuracistoj, kaj la fina sukceso okazis pro la uzo de 3D-printita plasta modelo de la tuta anatomia sistemo de la ĝemeloj, kiu ege helpis al la kuracteamo.\n\nNuntempe bioprintado inkluzivas ne nur printadon de diversaj protezoj kaj kirurgiaj instrumentoj specialaj por iu operacio, sed ankaŭ 3D-modelon de kuniklotipa koro, kiun sciencistoj de la tel-aviva universitato printis uzante homan histon en aprilo 2019.\n\nInter la lastaj novaĵoj pri uzado de 3D-teknologio estas la anonco (en 2020) de la israela kompanio Redefine Meat . La produktaĵoj de tiu kompanio aspektas kiel bovviando altnivele ekologia, kun proteino kaj sen kolesterolo. Jes, tiel aspektas nia estonteca nutraĵo!\n\nLa hispana firmao Novameat estas populara pro sia vegana „viando” konsistanta el reorganizitaj nanofibroj de legoma proteino – simila al animala proteino –, kaj kiu majstre ŝanĝas la guston de pizoj, algoj kaj rizo, kaj kreas al ili odoron je viando. Certe tiu 3D-printita viando ankoraŭ ne estas abunde produktata, kaj tial ĝi kostas tre multe. Tamen specialistoj de la kompanio MeaTech opinias, ke granda konsumado de 3D-printita viando eblos jam en la venontaj du aŭ tri jaroj.\n\nLa 3D-teknologio helpos nian postpandemian mondon ne nur en la produktado de nutraĵoj, sed ankaŭ en aliaj „strangaj” kampoj. Ekzemple, en Teksaso konstrukompanio ICON , laborante por la teksasa armeo-departemento, konstruis specialan militkazernon por trejnado de 72 soldatoj. Tio estas la plej granda 3D-printita konstruaĵo en Norda Ameriko, kun areo de 353 kvadrataj metroj. La avantaĝo de tiu projekto estas la rapida konstruado, kiu kostas trione malpli kompare kun la tradicia metodo.\n\nSendube tiaj domoj povos ege helpi en regionoj kun ekstreme danĝeraj situacioj, kiel okaze de tertremo, inundoj k.a. kiuj bedaŭrinde ne mankas nun en diversaj partoj de la mondo.", "author": "Alexander MIKISHEV", "categories": ["Aktuale", "3D-PRINTADO", "Moderna vivo"], "audio_links": null}
{"url": "https://www.monato.be/2021/012944.php?p", "title": "Forpasis parlamentano-bedueno", "published": "2021-11-01 00:00:00", "content_text": "La 25an de aŭgusto mortis pro koratako la 49-jaraĝa israela politikisto Said Al-Ĥarumi. Bedueno kaj membro de la islamisma partio Raam (Unuigita Araba Listo), li estis unu el la ĉefroluloj en la lukto por la rajtoj de beduenoj kaj araboj.\n\nLa beduenoj estas popolo origine devena el Araba Duoninsulo, kiu en la nuntempa Israelo loĝas precipe en dezerta zono. Rezigninte la nomadan vivostilon, dum la lasta jarcento ili elektis konstantajn loĝlokojn, kaj en Israelo ili estas ĉirkaŭ 3,5 % de la civitanaro. Multaj beduenoj (almenaŭ 207 000 homoj) loĝas en vilaĝoj sen liverado de fluanta akvo kaj elektro.\n\nAl-Ĥarumi estis konsiderata unu el la plej fervoraj palestinaj naciistoj en sia partio: multaj el la israelaj araboj identigas sin kiel palestinanojn aŭ eĉ „israelajn palestinanojn”. Hodiaŭ la islamisma partio Raam havas 4 el 120 lokoj en la parlamento.\n\nDum longa tempo la arabaj partioj partoprenis en la politika vivo de Israelo nur kiel parlamenta opozicio. Eĉ dum la epoko de la maldekstra pacema registaro de Jicĥak Rabin en 1990aj jaroj, ili nur subtenis ĝiajn politikojn deekstere. La daŭra politika krizo en Israelo, pro kiu okazis kvar elektoj dum du jaroj, ŝanĝis la situacion. La eksa ĉefministro Benjamin Netanjahu unue taksis Raam-on kiel potencialan partneron, sed la islamisma partio preferis, male, apogi la novan registaron, kiu kunigas tre diversajn politikajn fortojn.\n\nPor „detronigi” la ĉefministron Netanjahu alianciĝis dekstraj partioj kiel Jamina (en la hebrea lingvo: Dekstre) de la nova ĉefministro Naftali Bennett, kiu malsubtenas la duŝtatan solvon de la israela-palestina konflikto, Israel Bejtenu (Israelo nia Hejmo), kiun gvidas la ministro pri financoj Avigdor Liberman, maldekstraj cionismaj partioj kaj Raam. Unu monaton post la elekto de la nova registaro, en julio 2021, Al-Ĥarumi iĝis prezidanto de la komisiono de la israela parlamento pri internaj aferoj kaj natura medio.\n\nLa beduenan politikiston anstataŭos lia kolegino Iman Ĥatib-Jasin. La prezidanto de Israelo, Jicĥak Hercog, diris pri Said Al-Ĥarumi: „Dolorigas kaj ŝokas min la frua forpaso de mia amiko kaj homo de la negeva dezerto”.", "author": "Nican CVI KOHEN", "categories": ["Aktuale", "ISRAELO", "Politiko"], "audio_links": null}
{"url": "https://www.monato.be/2021/012946.php?p", "title": "Leonardo kaj lia (genealogia) arbo", "published": "2021-11-01 00:00:00", "content_text": "Estas entute 14 virseksaj rektaj parencoj, plu vivantaj, de la itala pentristo, inventisto kaj sciencisto (kaj multo pli) Leonardo da Vinci. Ĝis nun oni sciis pri nur unu, dum la 35 jam konataj ekde 2016 estis liaj nerektaj parencoj aŭ parencoj je virina flanko, inter kiuj la reĝisoro Franco Zeffirelli).\n\nZorgis pri tia ĉi noveca, ja nekutima, esploro la italaj esploristoj Alessandro Vezzosi kaj Agnese Sabato, kiuj freŝe aperigis en la faka revuo Human Evolution (Homa evoluo) la rekonstruon de la genealogia arbo de Leonardo da Vinci ekde 1331, ĉi-foje (kaj unuafoje) laŭ nur vira linio.\n\nĈu do inter ili kaŝas sin nova lertega sciencisto, kapabla pluporti la torĉon de tiel eminenta kaj glora praavo? Ne vere. Pristudi la kromosomon Y tamen ebligos akiri plurajn altvalorajn informojn pri la DNA de Leonardo da Vinci, kies nunaj parencoj estas inter 1- kaj 85-jaraĝaj. Estas rimarkinde, ke ili vivas ne malproksime de la origina vilaĝo Vinci en la regiono Toskanio, apud Florenco, kaj plejparte plenumas ordinarajn, eĉ humilajn profesiojn, sciigis Vezzosi.", "author": "Cristina CASELLA", "categories": ["Aktuale", "ITALIO", "Scienco"], "audio_links": null}
{"url": "https://www.monato.be/2021/012948.php?p", "title": "Komuna alvoko de politikaj gvidantinoj", "published": "2021-11-01 00:00:00", "content_text": "En la jaroj 1996-2001, kiam la taliboj regis Afganion per fera mano, la tieaj virinoj kaj knabinoj estis malsuperaj estaĵoj. Ili ne povis iri al lernejo, ne rajtis labori, ili devis esti akompanataj de viro ktp. En aŭgusto 2021 la taliboj reokupis la landon kaj eniris Kabulon, la ĉefurbon. Interalie ili diris, ke ili ne faros damaĝon al afganaj virinoj kaj knabinoj, kies pozicio en la afgana socio tamen devos strikte konformi al la ŝaria juro, kiu devenas de Korano kaj de la islama tradicio.\n\nMultaj homoj en la mondo, kaj precipe virinoj, estas skeptikaj pri ĉi tiuj deklaroj, kaj la sorto de afganaj virinoj kaj knabinoj ne estas indiferenta al la internacia komunumo. Tial, la 3an de septembro 2021, la prezidanto de Slovakio Zuzana Čaputová kaj la ĉefministro de Islando Katrín Jakobsdóttir iniciatis komunan internacian alvokon de mondaj politikaj gvidantinoj por subteno de rajtoj kaj sociaj ŝancoj de virinoj kaj knabinoj en Afganio.\n\nLa gvidantinoj alvokis nunajn kaj estontajn regantojn en Afganio deteni sin de perforto kontraŭ virinoj kaj respekti rajtojn de virinoj kaj knabinoj.\n\nEn la alvoko estas skribite, ke „sendepende de niaj diferencoj, viroj kaj virinoj estas egalaj kaj iliaj rajtoj estas neforigeblaj kaj nekontesteblaj”. Tiamaniere la politikaj gvidantinoj sendis klaran mesaĝon, ke la internacia komununo devos atente observi la situacion en la lando kaj respekton de la rajtoj de grupoj, kiuj nuntempe estas inter la plej vundeblaj en Afganio.\n\n„Ni, politikaj gvidantoj-virinoj, volas certigi afganajn virinojn kaj knabinojn, ke ni atente sekvos la evoluon en ilia lando, aŭskultos ilian voĉon kaj daŭre subtenados iliajn rajtojn kaj sociajn ŝancojn”, plue diras la komuna alvoko.\n\nAl la komuna alvoko iom post iom aliĝis ankaŭ aliaj famaj politikaj gvidantinoj, kiel la ĉefministroj de Danio (Mette Frederiksen), Finnlando (Sanna Marin), Litovio (Ingrida Šimonytė), Norvegio (Erna Solberg), Estonio (Kaja Kallas), Nov-Zelando (Jacinda Arden) kaj prezidantoj de Kartvelio (სალომე ზურაბიშვილი [salomé zurabiŝvili), Grekio (Κατερίνα Σακελλαροπούλου [katerina sakelaropulu]) kaj de Moldavio (Maia Sandu).", "author": "Julius HAUSER", "categories": ["Aktuale", "VIRINAJ RAJTOJ", "Politiko"], "audio_links": null}
{"url": "https://www.monato.be/2021/012950.php?p", "title": "Pasportaj disputoj", "published": "2021-11-01 00:00:00", "content_text": "Streĉiteco pliiĝas sur la insulo Kipro inter la reprezentantoj de la turk-kipra registaro (ne agnoskata internacie kaj administranta la teritoriojn en la nordo de la lando okupatajn ekde 1974) kaj la oficiala registaro de la ŝtato iĝinta en 2004 EU-membro (ĝuste ĝi nomiĝas „Respubliko Kipro”). Tiu ĉi lasta, la sola el la du, kiu rajtas emisii internacie validajn vojaĝdokumentojn, antaŭ nelonge nuligis la pasportojn de altrangaj turk-kipraj oficialuloj.\n\nErsin Tatar, kiu gvidas la nordan parton de la insulo sub la nerekta regado de Turkio kaj estas inter la homoj trafitaj de la pasporto-nuligo, priskribis tion, kio okazis, kiel atakon celantan nuligi la plurjardekajn duflankajn provojn trovi solvon al la divido de la insulo. Li ne hezitis nomi la decidon de Respubliko Kipro „rasisma” kaj „anakronisma”.\n\nEl formala vidpunkto, pasportoj emisiitaj de la registaro de la turk-lingva nordo estas agnoskataj de nur malmultaj ŝtatoj, inkluzive de Turkio kaj grupeto de aliaj landoj, kiuj simile mem ne estas oficiale agnoskitaj. Tial la turk-kipranoj loĝantaj norde de la tiel nomata „verda linio” (la limo inter la du partoj de la insulo), devas peti pasporton de la grek-kipraj aŭtoritatoj.\n\nTatar mem uzas por vojaĝi la oficialan pasporton de Kipro, ricevitan de la grek-kipra registaro en suda Nikozio; tamen la lastatempa decido de lia administracio kunlabore kun Turkio remalfermi la areon Varoŝa 1 ene de la orienta urbo Famagusta (temas pri la tiel nomata „fantoma marbordo”) furiozigis la grek-kipranojn, por kiuj Varoŝa havas grandan simbolan valoron. La grek-kipra registaro anoncis sian kontestatan decidon, argumentante, ke la unuflankaj lastatempaj agoj de la turk-kipranoj atencis la integrecon de la lando.\n\nLa prezidento de Respubliko Kipro, Nikos Anastasiades, malakceptis la akuzojn pri diskriminacio, deklarante, ke Respubliko Kipro ja emisiis 97 000 pasportojn kaj pli ol 110 000 legitimilojn al turk-kipranoj, respektante iliajn rajtojn kaj konfirmante ilian kipran civitanecon kaj eŭropan apartenon.\n\nEn skriba deklaro, la grek-kipra gvidanto cetere klarigis, ke la decido de la registaro tuŝos nur limigitan nombron da homoj, ne ĉiujn turk-kiprajn civitanojn. Tamen rimarkinde kaj iom ironie estas, ke prezidenton Anastasiades mem trafis skandalo pro pasportoj malhoneste venditaj al investantoj ekster Eŭropa Unio (precipe rusaj). Tiun ĉi skandalon sensacie rivelis en la lastaj monatoj la araba dissend-kompanio Al-Ĝazira per disvastigo de dokumenta filmo pri tiu ĉi temo.", "author": "Roberto PIGRO", "categories": ["Aktuale", "KIPRO", "Politiko"], "audio_links": null}
{"url": "https://www.monato.be/2021/012951.php?p", "title": "Kie(l) loĝi en Luksemburgo?", "published": "2021-11-01 00:00:00", "content_text": "Luksemburgo estas probable la lando de Eŭropo, kies loĝantaro kreskas plej intense: de 433 600 en la jaro 2000 al 626 000 homoj hodiaŭ; la granddukejo de 2586 km 2 spertis plinombriĝon je 44 %. (Kaj tio ne inkluzivas la 197 000 eksterlandanojn, kiuj navedas ĉiutage por labori.)\n\nĈu la kvanto de loĝejoj kreskas proporcie? Tute ne. Pri ilia nombro malfacilas trovi precizajn ciferojn, sed ilia prezo atestas malsufiĉon: en la lasta jarkvarono de 2020, ili kostis 16,7 % pli ol jaron pli frue, kresko klare ĉiam pli intensa (2019: 10,1 %, 2018: 7,1 %, 2017: 5,6 %).\n\nKial tiu malsufiĉo? Studoj de Luksemburga Instituto pri Socia-Ekonomia Esploro (LISER) helpas kompreni. Laŭ LISER, en la jaro 2016, la prikonstrueblaj terenoj (entute 2959 hektaroj) apartenis trikvarone (72,5 %) al privatuloj, kvarono el tio al nur 159 personoj en averaĝa valoro de po 21,3 milionoj da eŭroj. Pliajn 14,9 % posedis privataj firmaoj, kaj nur 11 % apartenis al municipoj aŭ al la ŝtato.\n\nLa decidantoj pri publika loĝpolitiko evidente trovas tiun situacion malfacila: tro malmultas la terenoj, kie oni rekte povas decidi konstruadon, fronte al strategioj de konstruigistoj kaj de terenposedantoj. Laŭ studo de LISER pri 71 grandskalaj konstru-projektoj (ekde 2007), tiuj du kategorioj plej ofte koincidas: nur 20 el la 71 koncernataj terenoj ŝanĝis posedanton antaŭ ol esti prikonstruataj.\n\nLa finance potencaj privataj konstruigistoj uzas nur unu trionon de siaj terenoj por tiuj projektoj kaj gardas du trionojn kiel rezervon. Tio evidente puŝas la prezojn supren. Laŭ la informoj de la esploristoj eblas konstati, ke la merkato de nemoveblaĵoj iĝas ĉiam pli elita, kaj la publikaj decidantoj ne kapablas aranĝi kontentigan solvon por tiuj, kiujn tia sistemo malfavoras.\n\nLa koncernaj regularo kaj impostado estas pli severaj en la najbarlandoj. Kial ne en Luksemburgo? Nu, la senĉese kreskanta prezo de nemoveblaĵoj kaj terenoj estas la politika bombo de la lando, ĉar sufiĉe precize interkovras unu la alian la grupo de ŝtatanoj (do voĉdonrajtantoj, nur iom pli ol duono de la loĝantaro) kaj tiu de la grundoposedantoj. Kaj la voĉdonantoj ne havas intereson ŝanĝi la fi-situacion.\n\nLaŭ komento de aktivulo Athanase Popov, luksemburga civitano de kelkaj jaroj: „La situacio iĝas pli kaj pli eksplodema, ĉar ne plu tute ĝustas diri, ke plej multaj voĉdonantoj ne volas ŝanĝon en la situacio: fakte, ĉiam pli da luksemburganoj, eĉ praloĝantoj, devas ekloĝi eksterlande kontraŭ sia volo, se ili ne disponas pri heredaĵo aŭ sufiĉa enspezo por vivi enlande. Ĉi tio pliigas la tension unuflanke inter la voĉdonantoj kaj la politika klaso, aliflanke inter la diversaj komunumoj de rezidantoj, ĉar la aŭtoktonoj ĝenerale konsideras, ke ili meritas esti en privilegia situacio rilate al aliro al loĝado. Se la situacio ne pliboniĝos rapide, baldaŭ pli bonfartos ekstremismaj politikaj partioj.”", "author": "Istvan ERTL", "categories": ["Aktuale", "LOĜPOLITIKO", "Politiko"], "audio_links": null}
{"url": "https://www.monato.be/2021/012953.php?p", "title": "Vizitoj al la japana insulo Kjuŝuo", "published": "2021-11-01 00:00:00", "content_text": "Tre interesa kaj utila la materialo de Harada Tsukuru pri turismo en la insulo Kjuŝuo, Japanio (MONATO 2021/07, p. 22-23). Kjuŝuo estas apud Suda Koreio kaj estas la trie plej granda insulo de la lando, kun sep gubernioj. Unu el ili estas la fama Kumamoto, kun samnoma urbo.", "author": "Hilmar Ilton SANTANA FERREIRA", "categories": ["Aktuale"], "audio_links": null}
{"url": "https://www.monato.be/2021/012954.php?p", "title": "Kiel nomi novajn variantojn?", "published": "2021-11-01 00:00:00", "content_text": "Esploristo de la Universitato de Orienta Anglio, profesoro Mark Pallen, estis ano de laborgrupo de Monda Organizaĵo pri Sano (MOS) pri kreo de neŭtralaj nomoj de variantoj de SARS-CoV-2, la kaŭzo de la kovim-pandemio. Ĉi tie li priskribas, kiel li partoprenis en la teamo, kaj la kaptilojn, kiujn ili renkontis survoje, kaj kial MOS decidis pri grekaj literoj por novaj variantoj.\n\nPasintjare, ĉar nia ambicia studo pri la kokida intesta mikrobiomo preskaŭ finiĝis, mi celis krei centojn da bone formitaj latinaj nomoj por la novaj bakteriaj specioj, kiujn ni malkovris. Feliĉe, mi studis latinon en la lernejo, sed dum mi eniris la taskon, mi revarmigis sciojn, kiuj dormis dum pli ol kvardek jaroj. Rezulte mi pasigis parton de tiu somero entombigita en grekaj kaj latinaj lernolibroj kaj vortaroj. Kvankam mi komence kreis la novajn nomojn permane, kombinante latinajn kaj grekajn radikojn ene de kalkultabeloj, mi baldaŭ konsciis, ke ni povas aŭtomatigi ĉi tiun procezon per kreado de programoj, kio kondukis al elstara studo, en kiu ni kreis pli ol milionon da novaj nomoj por bakterioj.\n\nĈi tiuj klopodoj altiris la atenton de mia kolego Evelien Adriaenssens, kiu invitis min aliĝi al laborgrupo kreanta novajn latinajn nomojn por 400 specioj de virusoj, kiuj predas bakteriojn (bakteriofaĝoj). Surbaze de mia sperto pri bakterioj, tio ne daŭris longe – sed decide tio tiam kondukis al invito aliĝi al laborgrupo kreita de MOS por krei neŭtralajn nomojn por variantoj de SARS-Cov-2.\n\nĈi tiujn klopodojn kunordigis la virusologo Frank Konings, kiu gvidas la Laborgrupon pri Virusa Evoluado de MOS.\n\nLa problemo, kiun ni alfrontis, estis, ke la sciencaj nomoj de variantoj (kiel B.1.617.2) estas sufiĉe malfacilaj kaj do la amaskomunikiloj kaj la publiko anstataŭe ekuzis geografiajn nomojn, depende de kie varianto estis unue malkovrita (ekzemple la Kent-varianto aŭ la brita varianto). Ĉi tio riskis kulpigi homojn asociitajn kun loko pri varianto, instigante ksenofobion. Krome uzado de geografiaj nomoj eble povus tro emfazi la gravecon de vojaĝaj limigoj kompare kun aliaj limigaj rimedoj.\n\nUnu ideo, kiun ni komence priparolis, estis kodi la ecojn de varianto – ekzemple ĝia genlinio aŭ mutacioj – en vorton por ĝi. Sed ĉi tio kreus nomojn, kiuj sonas strange kaj estas same malfacile memoreblaj kiel la ekzistantaj nomoj. Mi atentigis, ke iuj novaj nomoj povus esti tute arbitraj (t.e. diri nenion pri la propraj trajtoj de varianto), sed tamen montriĝi utilaj. Mi proponis ankaŭ, ke ni eble povus krei nomojn kaj konsenti pri ili antaŭ uzo, same kiel okazas, ekzemple, kun la plano krei nomojn por ŝtormoj, kiel Ŝtormo Francisko, kie la aŭtoritatoj ĉiujare anticipe interkonsentas pri aro de nomoj.\n\nUzante mian sperton krei taksonomiajn nomojn por mikroboj, mi proponis, ke ni uzu grekajn aŭ latinajn terminojn de la pratempo, precipe ĉar ĉi tiu aliro alportas la avantaĝon de geografia kaj politika neŭtraleco, kaj ankaŭ transdonas senton de graveco kaj familiareco. Ĉirkaŭ tiu tempo mi estis invitita verki opinian artikolon por New scientist (Nova sciencisto), kie mi faris similajn rimarkojn.\n\nTamen ne ekzistis evidenta provizo de signifaj radikoj de la pratempo por nomi virusojn. Do, mi ekpensis, ke ni eble povus uzi nomojn de mitaj aŭ realaj roluloj el la pratempo eltiritaj el Metamorfozoj de Ovidio – ekzemple, la „apolona varianto” aŭ la „artemisa varianto”. En ĉi tiu etapo mi proponis ankaŭ, ke al variantoj de variantoj oni povus doni sufiksojn el la greka alfabeto, ekz. la varianto „Apolono-alfa” aŭ „Apolono-beta”.\n\nTamen ni rapide rimarkis, ke rakontoj el pratempo ofte estas trempitaj en perforto, do tiaj nomoj povus alporti nedeziratajn implicojn. Krome multaj jam estis uzataj kiel nuntempaj personaj aŭ komercaj nomoj. Sed la premo estis rapide atingi solvon. En kelkaj okazoj Frank starigis al mi la urĝan taskon krei multajn nomojn dum la nokto por prepari renkontiĝon la sekvan tagon kun koncerna aro de koncernatoj. Kiel vi povus atendi, mi ne dormis bone dum tiuj noktoj!\n\nFrue ni esperis nomi milojn da variantoj, anstataŭ nur manpleno da maltrankviligaj variantoj. Kreante nomojn por bakterioj, mi efike uzis klasikajn terminojn kombine, tiel ke se oni kunigis dek vortojn, ekzemple, por „kokido” en la unua pozicio kun dek vortoj, ekzemple, por „mikrobo” en la dua pozicio, oni povus akiri cent novajn nomojn de nur dudek radikoj. Do, mi provis rekombini komencajn kaj fermajn silabojn de centoj da latinaj kaj grekaj nomoj kun liga silabo „an” por krei milojn da eblaj nomoj, kiuj sonis „klasikaj”, sed estis tute fabrikitaj – do, laŭ ĉi tiu skemo, B.1.1.7 estus nomata la „varianto Alcanopa”.\n\nTamen montriĝis, post multe da serĉado en la reto, ke plej multaj tiaj nomoj, kvankam fabrikitaj, jam estas uzataj ie, ekzemple kiel varmarko aŭ eĉ kiel la nomo de fremda raso en fantazia universo – do ni restis kun nur kelkaj dekoj da uzeblaj nomoj.\n\nDum la aferoj antaŭeniris, niajn diskutojn partoprenis la tri grupoj GISAID, NextStrain kaj Pango , kiuj jam starigis sciencajn nom-skemojn por kronvirusaj variantoj. MOS fervore volis gajni interkonsenton de ĉiuj tri grupoj kaj zorge atentigis, ke nia proponota sistemo ne aperu anstataŭ, sed apud la ekzistantaj sistemoj. Ĉi tio signifis konsenti anstataŭ trudi solvojn.\n\nKaj do, kiam, dum decida kunveno de koncernatoj, ne senprudentaj obĵetoj leviĝis, ke miaj proponitaj pseŭdoklasikaj nomoj ne estas facile memoreblaj kaj sonas strange, ni ne havis alian elekton ol forlasi ilin. Post mallonge aperis konsento, ke ni eble simple nomu la variantojn V1, V2, V3, V4 aŭ VOC1, VOC2, VOC3, VOC4. Tamen ĉi tiuj ebloj siavice alportis nedeziratajn konotaciojn: la nova libro V2 de Robert Harris memorigas nin, ke tio estis la nomo de mortiga raketo en la dua mondmilito, dum VOC al anglaj oreloj sonas tro multe kiel blasfemo, instigante la malrespektan krion: „For de ĉi tiuj vokaj variantoj!”\n\nTiel, post pliaj interkonsiliĝoj ni decidis pri la simpla solvo uzi grekajn literojn nur memstare. Finfine ili jam estas vaste uzataj en scienco – de alfa-partikloj ĝis gama-interferono. Ni do renomis la kvar virusvariantojn agnoskitajn de MOS la variantoj Alfa, Beta, Gama kaj Delta, anstataŭigante iliajn antaŭajn problemajn nomojn kiel la brita, sud-afrika, brazila kaj hinda variantoj. Unue MOS publikigis informojn pri la nova plano per komunikila konsila avizo kaj en sia propra retejo, kaj baldaŭ estis publikigo en la revuo Nature Microbiology .\n\nNi rekonas, ke ĉi tio eble nur aĉetos al ni tempon. Se kaj kiam la nombro de variantoj superos la du dekojn da literoj de la greka alfabeto, ni devos trovi alian aliron. Sed ĝi traktu la urĝan bezonon de novaj nomoj, kiuj evitas ĉian geografian stigmaton.\n\nPlaĉas vidi, ke semajnon post kiam ili estis anoncitaj, la novaj nomoj estis vaste akceptitaj en la novaĵkomunikiloj, kio alportas kontentigan senton de „misio plenumita” – almenaŭ nuntempe.", "author": "Mark PALLEN", "categories": ["Aktuale", "KRONVIRUSA PANDEMIO"], "audio_links": null}
{"url": "https://www.monato.be/2021/012957.php?p", "title": "Ĉu vere ĉarlatana? (1)", "published": "2021-11-01 00:00:00", "content_text": "En la oktobra numero (MONATO 2021/10, p. 3) Bastien Lacour „ĝojas”, ke eĉ sektoj interesiĝas pri Esperanto. La „sekto” estas Amikaro Bruno-Gröning, aktuale kreskanta sur ĉiuj kontinentoj kaj malfermita (senpage) al ĉiu ajn homo. Kaj la mesaĝon de la Amikaro s-ro Lacour nomas „ĉarlatana”.\n\nTio pruvas simple, ke li nenion scias pri la Amikaro, pri miloj da saniĝoj okazintaj dum la vivo de Bruno Gröning kaj okazantaj hodiaŭ. La misinformoj pri la agado de Bruno, kunbakitaj de ĵaluzaj kuracistoj dum lia vivo, estas ankoraŭ ripetataj, bedaŭrinde.", "author": "Trevor STEELE", "categories": ["Aktuale"], "audio_links": null}
{"url": "https://www.monato.be/2021/012958.php?p", "title": "Efemeraj parlamentaj koalicioj", "published": "2021-11-01 00:00:00", "content_text": "La lastaj elektoj por la itala parlamento en 2018 (voĉdonis 72,92 % de la voĉdonrajtantoj, la plej malalta procento ekde la kreiĝo de la itala respubliko en 1948) rezultigis, ke la centra-dekstra koalicio (kvar partioj) ricevis plej multajn voĉojn (ĉ. 37%), la centra-maldekstra (kvin partioj) havis 22,86 %, dum la unusola listo, ekster ajna koalicio, estis Movimento 5 Stelle (5-Stela Movado, 32,68 %); la ceteraj partioj estis nur splitoj. Establo de stabila registaro apogata de plimulto en la parlamento povis do rezulti, nur se kunmetiĝas grupoj kun tute malsamaj celoj, eĉ emfazitaj dum la tuta elektokampanjo.\n\nItalio havas grandegan ŝtatan ŝuldon, kaj la (mal)stabileco de la lando fortege influas la interezojn. Ekzemple, post abrupta politika krizo multaj investintoj vendas siajn bilojn, kaj la aĉetontoj postulas pli altan kompenson. Tio signifas, ke malgraŭ la anoncoj de la politikistoj novaj elektoj estas „nedezirataj”. La partioj ne estas vere pretaj preni sur sin tian respondecon (pro kiu preskaŭ tuj pagos la civitanoj) sed samtempe ne emas plenumi reformojn, kiuj povas malkontentigi la voĉdonantojn.\n\nFine Lega (naskiĝinta kiel Lega Nord , t.e. Norda Ligo, kun la celo de sendependiĝo de la nordaj regionoj, sed establiĝinta tutlande), partio de la centra-dekstra koalicio, decidis formi registaron kun la 5-Stela movado, interkonsentinte pri la reciproka apogo pri du problemoj: la reformo koncerne la pensio-aĝon, kerna punkto de Lega , kaj la „rentumo de civitaneco”, provizora ŝtata subvencio al la malriĉuloj, kerna punkto de Movimento 5 Stelle . Pri preskaŭ ĉio cetera la du partioj malakordis.\n\nPost unu jaro da iela-tiela kunregado Lega deiĝis; formiĝis nova registaro (tamen kun la sama ĉefministro Giuseppe Conte) de Movimento 5 Stelle kun la maldekstro, kvankam ambaŭ ĉiam deklaris, ke ili neniam kunregos. Aldonindas, ke laŭ opinisondoj la granda sukceso de la 5-Stela movado en 2018 rezultis de tiumomenta ĝenerale kontraŭpartia pensmaniero, sed se oni voĉdonus nun, tiu movado havus ne pli ol kvinonon de la parlamentaj seĝoj nun havataj.\n\nEn 2020 prezentiĝis kroma problemo: la pandemio. La registaro demisiis, kaj la prezidento nomumis ĉefministro la prezidinton de la Eŭropa Centra Banko Mario Draghi, kiu prezentis kabineton, en kiu estas reprezentataj ĉiuj partioj, escepte de unu de la dekstra koalicio valoranta 10 %, kiu tial restis sola ĉe la opozicio. Tian gigantan kunmetiĝon de la du koalicioj dekstra kaj maldekstra plus Movimento 5 Stelle , malgraŭ la fortegaj diferencoj pri multaj politikaj demandoj, kuntenas nur la prestiĝo de Draghi.\n\nEn 2023 okazos ordinaraj elektoj por la parlamento: tre verŝajne la distribuo de la seĝoj pli multe spegulos la volon de la popolo kaj la politika vivo iĝos pli stabila.", "author": "Carlo MINNAJA", "categories": ["Aktuale", "ITALIO", "Politiko"], "audio_links": null}
{"url": "https://www.monato.be/2021/012961.php?p", "title": "Meritita Nobel-premio ne ricevita", "published": "2021-11-01 00:00:00", "content_text": "Nun, post kiam Gino Strada forpasis, la Nobel-premio pri paco neniam estos donita al li. Oni sin demandas, kiom pli devas fari iu por meriti la premion ol la plenumojn de Strada. Eĉ homoj, kiuj malpli sukcesis, estas Nobel-premiitoj – la nomo de Barack Obama tuj ekaperas en la menso. Dankon al Massimo Ripani por lia artikolo (MONATO 2021/10, p. 9) pri ĉi tiu grandegulo de paco.", "author": "Mario MOREL", "categories": ["Aktuale"], "audio_links": null}
{"url": "https://www.monato.be/2021/012962.php?p", "title": "Panjo forlasos nin", "published": "2021-11-01 00:00:00", "content_text": "Angela Merkel, unu el la plej priparolataj politikistoj de la lastaj jardekoj, retiras sin el la publika vivo. Kiel ĉiuj politike aktivaj homoj, ŝi havis admirantojn kaj oponantojn. Du legantoj de MONATO sendis al la redakcio siajn impresojn pri Merkel.\n\nPost 16 jaroj kiel Federacia Kancelierino Angela Merkel ne plu kandidatas por la germana parlamento. Sian retiriĝon ŝi anoncis jam antaŭ tri jaroj. Jam tiam ŝi rezignis ankaŭ pri la prezidanteco de la kristan-demokrata partio CDU. Kion la bloko de kristan-demokrata kaj kristan-sociala partioj travivas ekde tiu momento – rivalecon inter kandidatoj kaj fortan perdon de subteno en la publika opinio – tio montras, ke ne facilas anstataŭi ŝin. Tro kutima „ Mutti ” („panjo”) fariĝis ne nur por siaj propraj partianoj kaj kunbatalantoj. Ŝi estas konsiderata kvazaŭ simbolo de la stabileco, kiun homoj en- kaj ekster-lande atendas de Germanio.\n\nMi skribas ĉi tiun kontribuon kelkajn tagojn antaŭ la baloto por la Federacia Parlamento ( Bundestag ). Kiaj ajn estos la rezultoj de tiu baloto, la verŝajneco estas granda, ke la formado de nova registaro daŭros longe kaj ke la politika scenejo estos pli malstabila.\n\nMi ne havas apartajn rilatojn kun ŝia partio, sed profesie de tempo al tempo povis akompani ŝin kaj konatiĝi kun ŝia labormaniero: persone modesta, ĉiam respektanta opiniojn de aliaj, preta aŭskulti kaj analizi argumentojn (ĝis 1990 ŝi laboris kiel sciencistino) kaj serĉi kompromisojn. Legendecaj estas ŝiaj persisto kaj trankvilo – se necese, ankaŭ je la fino de 36-hora traktado – kaj ŝiaj feraj nervoj. Ankaŭ Eŭropo profitis de tiuj kvalitoj. Politikajn gvidantojn oni elektas ankaŭ, sed ne nur pro iliaj personaj kvalitoj kaj labormanieroj. Ne tute malgravaj estas ankaŭ la pozicioj, kiujn ili defendas.\n\nEn 2005 Angela Merkel unuafoje gajnis parlamentan plimulton: ŝi venkis kontraŭ la tiama ruĝ-verda koalicio sub gvido de Gerhard Schröder. Schröder kaj liaj socialdemokratoj (SPD) malgajnis, ĉar ili pro malpopularaj reformoj de la sociala sistemo ( Agenda 2010 ) perdis multajn tradiciajn subtenantojn. Tion komence ŝajnis riski ankaŭ Angela Merkel per sia unua, ekonomie liberala balotprogramo de 2005. Feliĉe por ŝi la ekonomio tiutempe resaniĝis, kaj tiel drastajn reformojn ŝi ne realigis – nek en 2005, nek en la postaj jaroj. Dum 12 el siaj 16 jaroj ŝi vole-nevole kunekzistis kun la socialdemokratoj en „grandaj” koalicioj. Tia kunekzistado por neniu flanko estas perfekta (plej multe ĝis nun suferis SPD). Sed ĝi garantias la plej larĝan bazon atingeblan en la parlamento kaj pli-malpli vastan subtenon de la civitanoj.\n\n„Kiu havas viziojn, iru al kuracisto” iam diris la socialdemokrata kanceliero Helmut Schmidt. Simile skeptika estas (aŭ iĝis) la sinteno de Angela Merkel, kiam temas pri mondskuaj vizioj. Ŝiaj 16 jaroj estis jaroj de krizoj: La financa krizo („Lehman Brothers” k.a.) de 2008, kiam necesis rapide kaj kuraĝe trankviligi la monmerkatojn. La eŭro-krizo ekde 2010, kiu minacis la EU-partnerojn ĉefe en suda Eŭropo kaj postulis ĝustan ekvilibron inter financpolitikaj principoj kaj eŭropa solidareco. Merkel kaj Schäuble ne estis solaj kun siaj pozicioj, sed havis influan rolon kaj fariĝis celoj de atakoj.\n\nGranda defio por la tuta Eŭropo estis la amasa alveno de rifuĝantoj ekde 2015 pro la militoj en Afganio kaj Sirio. La decido ne fermi la germanajn landlimojn estis ŝia decido: „ni sukcesos en tio” ( wir schaffen das ) fariĝis ŝia plej konata citaĵo el tiu jaro, en kiu preskaŭ 900 000 rifuĝantoj atingis Germanion. Tio – kaj la alfluo dum la postaj jaroj – ŝanĝis la landon. Ĝi influis ankaŭ la politikan scenejon. Fortiĝis la dekstra rando, t.e. partio kontraŭ Eŭropo kaj kontraŭ la alveno de enmigrantoj. La larĝa politika akordo karakteriza por Germanio („senalternativa” fariĝis alia tipa Merkel-esprimo) komencis disrompiĝi, kaj Merkel spertis akrajn atakojn.\n\nLa lasta krizo – la kronvirusa pandemio – estis alispeca defio por la kancelierino. Kiel fizikistino ŝi klopodis kompreni ĉiun detalon de tiu nova kaj malmulte esplorita fenomeno. Ŝia natura singardemo igis ŝin pledi por restrikta aliro. Ankaŭ per tio ŝi faris al si ne nur amikojn: estiĝis novaj obskuraj grupoj ĉe la dekstra rando, kiuj kuniĝis kun la jam konataj, vidu supre. Sed ofte ŝi povis nur pledi, ĉar tio estas ekster la federacia povo: la ĉefan respondecon por la sanprizorgo en Germanio havas la 16 federaciaj landoj. Ankaŭ por la plenumado de tutŝtataj (kaj eŭropaj kaj internaciaj) reguloj necesas ilia aktiva kunlaboro. La video-kunsidoj de la landaj ĉefministroj pri la pandemio fariĝis plia ilustraĵo de la germana sistemo. Malsamaj politikaj plimultoj kaj interesoj ĉiam denove devigas al kompromisoj kaj al akordo. Unuflanke tia sistemo zorgas pri ekvilibro kaj stabileco, aliflanke ĝi ofte bremsas, kie rapidaj kaj fundamentaj decidoj estus bezonataj.\n\nAngela Merkel fariĝis preskaŭ perfekta enpersoniĝo de tiu sistemo kun siaj fortaj kaj malfortaj flankoj. La aktualaj defioj (kiel la klimata krizo) promesas akrajn disputojn kaj ege kontestatajn decidojn je ĉiuj niveloj: nacie, eŭrope kaj internacie. Povas esti, ke „ Mutti ” baldaŭ mankos al ni.", "author": "Ulrich BRANDENBURG", "categories": ["Aktuale", "GERMANIO", "Politiko"], "audio_links": null}
{"url": "https://www.monato.be/2021/012963.php?p", "title": "Revolucia verdikto en Meksiko", "published": "2021-11-01 00:00:00", "content_text": "Komence de septembro, la Supera Kortumo de Meksiko anoncis verdikton rilate abortigojn, kiu ege influos la politikon kaj la socian debaton. La meksikaj juĝistoj malvalidigis pro kontraŭkonstitucieco la artikolon 196 de la kriminala kodekso de la ŝtato Coahuila, laŭ kiu oni antaŭvidis punon de unu ĝis tri jaroj de mallibero por „virino, kiu libervole abortigas sin, aŭ por la homo, kiu helpas ŝin abortigi.”\n\nCoahuila iĝis la kvina meksika ŝtato (la aliaj estas Meksikurbo, Oaxaca, Veracruz kaj Hidalgo), kie memvola abortigo ne estos punata, sendepende de la kialo, pro kiu oni ĉesigas gravedecon, kaj de la gravedo-fazo, en kiu oni okazigas la aborton. La verdikto influos rekte nur en la specifa afero de la malvalidigita leĝo, sed starigas „kriteriojn devigajn por ĉiuj juĝistoj de la lando”.\n\nReage al la decido de la kortumo okazis pluraj protestaj manifestacioj precipe ligitaj al konservativismo kaj al la katolika eklezio. Menciindas, ke la kortumo, kiu anoncis la verdikton, nuntempe konsistas el ses viroj kaj kvar virinoj, kiuj ĉiuj unuanime voĉdonis jese.\n\nNeregistaraj organizaĵoj, kiuj celas protekti virinajn rajtojn, diskonigis la fakton, ke nuntempe pli ol ducent abortintaj (kelkaj el ili eĉ nevole) virinoj estas malliberaj. En kelkaj okazoj ili ne estis juĝitaj pro abortigo sed pro pli gravaj deliktoj, kiel infanmurdo.\n\nCerte la kortuma decido denove vekis tiklan diskuton en la meksika socio. Miaopinie necesas diskuti ne nur pri aborto, sed ankaŭ pri la rajto al edukado. Edukado povas kapabligi virinojn (kaj ĉiujn) eviti nedeziratan gravedecon, decidi, ĉu interrompi ĝin aŭ ne, kaj liberiĝi de opinioj kaj sintenoj, kiel tiuj de religiaj aŭ politikaj grupoj.", "author": "David LóPEZ-RUEDA", "categories": ["Aktuale", "OPINIO", "La konsekvencoj"], "audio_links": null}
{"url": "https://www.monato.be/2021/012964.php?p", "title": "Pekino kaj Tajpeo pli malproksimiĝas", "published": "2021-11-01 00:00:00", "content_text": "La rilatoj kun Ĉinio daŭre plimalboniĝas ekde 2016, kiam Tsai Ing-wen de la sendependisma Demokratia Progresema Partio iĝis prezidento de Tajvano. Ŝi estis reelektita en 2020 per senprecedence granda plimulto de voĉoj.\n\nLa ĉina registaro konsideras Tajvanon neforigebla parto de sia teritorio. Tamen nur 7,2 % de la loĝantaro de la insulo favoras la reunuiĝon kun la azia giganto: la ideo estas eĉ neimagebla precipe por tiuj, kiuj plenaĝiĝis post la demokratiiĝo en la 1990aj jaroj. Grandega plimulto de la junuloj nun havas tajvanan, ne ĉinan, identecon.\n\nDum la lastaj jaroj, Pekino malinkluzivigis Tajvanon el multaj internaciaj organizaĵoj. Aparte maltrankviliga por Tajpeo estas la perdo en 2017 de la statuso de observanto en la Monda Organizaĵo pri Sano, ĉar tio malfaciligas la internacian kunlaboron, nun ege gravan por kontraŭbatali la pandemion de kovimo.\n\nLa tajvana ministrejo pri defendo komunikis al la parlamento, ke malamikaj ĉas- kaj bomb-aviadiloj pli kaj pli ofte eniras la aerdefendan zonon. Laŭ la kolektitaj informoj, al Ĉinio ankoraŭ mankas la transporta kaj organiza kapabloj por lanĉi grandan invadon, sed ne la misiloj de meza kaj longa atingodistanco dislokitaj en la regiono, per kiuj la militistoj povus rapide frapi la komandocentrojn de la insulo, dum la tajvana defendosistemo estos paralizita per interreta atako.\n\nKvankam la ĉina militistaro havus klaran superecon en la unua atako, la defioj poste alfrontotaj estus enormaj. La geografio de Tajvano malfaciligas amfibian invadon: la marbordo plenas je krutaĵoj kaj densaj urboj, tiel ke en la tuta insulo troviĝas nur 14 lokoj, kie eblas surterigi trupojn. Pro la vetero en la ofte turbula tajvana markolo, atako eblus nur dum du relative mallongaj periodoj jare: de majo ĝis julio kaj en oktobro. Cetere, fakuloj taksas, ke sukcesa invado postulus pli ol milionon da soldatoj, kaj do invado al Tajvano estus la plej granda amfibia atako en la historio (por komparo, dum la invado de junio 1944 ĉirkaŭ 155 000 aliancaj soldatoj surteriĝis en Francio).\n\nResponde al la menciita raporto, Tsai Ing-wen substrekis la neceson urĝe plifortigi la defendojn de la insulo, kaj la registaro planas pligrandigi sian propran defendan industrion kaj aĉeti pli da armiloj de Usono, kiu estas la plej grava armilprovizanto kaj internacia subtenanto de la insulo. Krome, altrangaj usonaj fakuloj konsilas la tajvanan registaron pri ĝia defenda strategio, kies plej grava elemento estas „nesimetria militado”. Uzante nesimetriajn taktikojn, pli malgranda militistaro per nekonvenciaj metodoj povas maksimumigi la efikon de siaj agoj, samtempe minimumigante la koston kaj malfaciligante kontraŭatakojn. Rilate Tajvanon, multego da relative malgrandaj kaj malmultekostaj misillanĉiloj kaj senpilotaj aviadiloj dislokitaj tra la insulo estus parto de la defenda strategio, kiun estus malfacile por la atakantoj efike kontraŭi.\n\nLa ŝlosila demando okaze de atako ja estas kiel respondus Usono. Preferante politikon de „strategia ambigueco”, la usona registaro kutime evitas konfirmi aŭ malkonfirmi, ĉu Usono militece helpus Tajvanon okaze de ĉina invado. Tiu politiko malhelpas al la ĉina registaro kalkuli kun precizeco la riskojn de invado, kaj samtempe malinstigas la tajvanan registaron provoki Pekinon.\n\nLa usona prezidento Joe Biden, tamen, en aŭgusto 2021 deklaris, ke „Artikolo 5 [de la NATO-traktato (red.)] estas sankta [t.e. neŝancelebla (red.)] sindevigo. Se iu fakte invados aŭ agos kontraŭ niaj NATO-aliancanoj, ni respondos. Same por Japanio, same por Sud-Koreio, same por Tajvano”. Kvankam la Blanka Domo poste klarigis, ke tiu komento ne signifas ŝanĝon de la usona politiko de strategia ambigueco, la mesaĝo bone atingis Tajpeon kaj Pekinon.\n\nTajvano havas bonajn neoficialajn rilatojn ne nur kun Usono, sed ankaŭ kun aliaj landoj, kvankam malmultaj el ili agnoskas ĝin kiel sendependan ŝtaton. Dum la lastaj semajnoj, pluraj kandidatoj al la posteno de ĉefministro de Japanio deklaris, ke defendi Tajvanon tre gravas por la sekureco de Japanio. Kaj anoncante pli profundan defendan kunlaboron inter Unuiĝinta Reĝlando, Usono kaj Aŭstralio, la ministroj pri defendo de la lastaj du ŝtatoj priskribis Tajvanon kiel „elstaran demokration kaj gravegan kunlaboranton” kaj emfazis la „subtenon por paca solvo de transmarkolaj demandoj, sen turni sin al minacoj aŭ devigoj”. Eble la plej grava demando rilate al la konservado de paco en la tajvana markolo estas, ĉu Pekino povos pli efike izoli Tajvanon aŭ ĉu la demokratia insulo ricevos eĉ pli klaran subtenon de la internacia komunumo.", "author": "Śraddhāpa", "categories": ["Aktuale", "TAJVANO", "Politiko"], "audio_links": null}
{"url": "https://www.monato.be/2021/012965.php?p", "title": "La eterna kancelierino", "published": "2021-11-01 00:00:00", "content_text": "La 26an de septembro Germanio elektis novan parlamenton. Kancelierino Angela Merkel, ame nomata Mutti (panjo) en la gazetaro kaj popole, demisiis post 16 jaroj sur la posteno.\n\nMerkel devenas el la orienta parto de Germanio, antaŭe GDR (Germana Demokratia Respubliko), de kie ŝi kunportis socialismajn ideojn kaj fortan volon je potenco. Ŝi fariĝis populara pro sia trankvila sinteno, sia pacienco kaj sia senkorupteco. Al la civitanoj plaĉis ankaŭ ŝia rezisto kontraŭ tropostuloj de Usono. Ŝi laŭeble longe rezistis agojn, kiuj malbonigus la rilatojn kun Rusio kaj Ĉinio; ŝi insistis, ke oni finkonstruu kaj ekuzu la rusan gasodukton Nord Stream 2 malgraŭ la sankcioj de Usono. Ŝi rezistis ankaŭ kontraŭ tio, ke oni malpermesu produktojn de la ĉina entrepreno Huawei 1 , kiun Usono suspektas pri spionado. La sankcioj kontraŭ Huawei estas parto de la usona komerca milito kontraŭ Ĉinio.\n\nLa alia flanko de Angela Merkel estis ŝia potencemo. Ŝi forpelis ĉiujn kapablulojn, kiuj povus endanĝerigi ŝian postenon. Tiel en ŝia partio kaj registaro restis nur jesemuloj kaj obeantoj anstataŭ kapabluloj.\n\nPost 16 jaroj la rezultoj aspektas terure. Burokratismo kreskanta kiel kancero paralizas la ekonomion. La „energioŝanĝo” komplete fiaskis; la ŝtataj oficejoj kaj oficistoj laboras same kiel antaŭ cent jaroj. Ĉio okazas sur papero; oni komunikas per faksiloj. La komputila mondo ankaŭ nun ankoraŭ estas Neuland (nekonata tereno, laŭ propra esprimo de Merkel). Preskaŭ ĉiuj ŝtataj konstruprojektoj daŭradas kaj kostas multege pli ol oni kalkulis. La infrastrukturo, kiel ekzemple ŝoseoj kaj pontoj, estas en malbona stato. Komence de la pandemio nur 26 elcentoj de la lernejoj havis aliron al Interreto. En multaj regionoj rapida ret-aliro ne ekzistas; en trajnoj oni apenaŭ povas telefoni.\n\nTio ĉi okazas ne pro tio, ke Germanio ne plu havas kapablajn inĝenierojn. Tute male: en Germanio ekzistas multegaj privataj firmaoj, kiuj estas ĉampionoj en siaj fakoj. La problemojn kaŭzas la burokrateco, kiun ofte eĉ la burokratoj ne plu komprenas. La kancelierino Angela Merkel transformis Germanion en socialisman, malsukceseman ŝtaton.", "author": "Harald SCHICKE", "categories": ["Aktuale", "Politiko"], "audio_links": null}
{"url": "https://www.monato.be/2021/012966.php?p", "title": "Ukrainio: slovaka subteno", "published": "2021-11-01 00:00:00", "content_text": "En februaro 2014 Rusio okupis la teritorion de la duoninsulo Krimeo 1 kaj sekvamonate post kontestebla referendumo, kiun Ukrainio kaj okcidentaj landoj ne agnoskis, aneksis ĝin. Pro la anekso de Krimeo la slovaka eksterlanda politiko estis devigita rekonsideri sian tiaman koncepton de pragmata politiko rilate al la najbara lando, kun kiu ĝi havas komunan limon de 98 kilometroj kaj kun kiu ĝi havas historiajn ligojn.\n\nLa anekso de Krimeo rompis la enlandan politikan konsenton pri la slovaka eksterlanda politiko. Tiutempe la plej granda opinidiferenco estis inter la tiama ĉefministro Robert Fico kaj la prezidento de la respubliko Andrej Kiska 2 . Kvankam ambaŭ ŝtatistoj kune konsideris la anekson de Krimeo malobservo de la internacia juro, ili havis malsamajn opiniojn pri solvado de ĉi tiu afero.\n\nFico prenis la rolon de protektanto de slovakaj interesoj: li strebis konvinki la publikon, ke sankcioj kontraŭ Rusio damaĝas slovakajn interesojn kaj slovakajn komercistojn kaj, krom tio, ne solvos la krizon en Ukrainio. La prezidento Andrej Kiska, kontraŭe, prezentis sin en ĉi tiu afero klare kiel poreŭropa kaj poratlantika politikisto.\n\nLa oficiala pozicio de Slovakio pri aneksado de Krimeo dividiĝas en tri ĉefajn kampojn. La unua kampo estas la diplomatia kondamno de anekso. Slovakio aliĝis al la landoj, kiuj konsideras la anekson de Krimeo malobservo de la internacia juro kaj de la sendependeco kaj teritoria integreco de Ukrainio. La dua kampo estas helpo al Ukrainio per duflanka ekonomia kunlaborado, kaj la tria kampo estas la oficiala subteno por la unueco de Eŭropa Unio (EU) en la alpreno de restriktaj rimedoj kontraŭ Rusio, kiuj ne nur plimalbonigis la ekonomian situacion en Rusio, sed ankaŭ plimalbonigis la rilatojn inter Rusio kaj EU.\n\nĜis nun sukcesis neniuj diplomatiaj agadoj por revenigi Krimeon al Ukrainio. La plej nova elemento por rapida solvo de la anekso de Krimeo per diplomatiaj kanaloj estas la tiel nomata „Krimea Platformo”, kies inaŭgura pintkunveno okazis la 23an de aŭgusto ĉi-jare en la ukraina ĉefurbo Kievo. En komuna deklaro la aliĝintoj al la platformo ne agnoskas kaj daŭre kondamnas la provizoran kaj kontraŭleĝan anekson de Krimeo en rekta defio al la internacia sekureco kun implicoj por la internacia jura ordo protektanta la teritorian integrecon, unuecon kaj suverenecon de ĉiuj ŝtatoj.\n\nKrimea Platformo estas esence nova internacia interkonsiliĝa kaj kunordiga instanco, kiun iniciatis Ukrainio kaj ĝia prezidento Volodimir Zelenskij. La platformo funkcios sur pluraj niveloj: ŝtatestroj kaj ĉefministroj, ministroj pri eksterlandaj aferoj, interparlamenta kunlaboro kaj reto de fakuloj kun la celo atingi, ke Krimeo revenu sub suverenecon de Ukrainio.\n\nLa politikan kaj diplomatian gravecon de la pintkunveno substrekas la fakto, ke ĉeestis altaj reprezentantoj de 46 landoj kaj internaciaj organizaĵoj. Estonio, Finnlando, Hungario, Kartvelio, Kroatio, Latvio, Litovio, Moldavio, Pollando, Rumanio, Slovakio, Slovenio kaj Svedio estis reprezentataj sur la nivelo de ŝtatestroj kaj ĉefministroj. Al Kievo venis ankaŭ Charles Michel, prezidanto de Eŭropa Konsilio, kaj Valdis Dombrovskis, vicprezidanto de Eŭropa Komisiono. Ĉeestis ankaŭ reprezentantoj de NATO (Nord-Atlantika Traktat-Organizaĵo) kaj GUAM 3 . Rusio ne partoprenis la pintkunvenon.\n\nEstas neniu kialo por dubi, ke Krimea Platformo havas politikan signifon kaj diplomatian perspektivon. Tamen dum Vladimir Putin restas prezidento de Rusio, apenaŭ eblas atendi konkretajn rezultojn, ĉar la reveno de Krimeo al Ukrainio profunde subfosus lian aŭtoritaton kaj popularecon. Eĉ havante riĉan fantazion, estas tre malfacile antaŭsupozi la kondiĉojn, en kiuj Rusio forlasus Krimeon. La afero pri reveno de Krimeo al Ukrainio iom post iom supozeble transiros en la kategorion de frostigitaj konfliktoj, simile al tiuj de Sud-Osetio, Abĥaza Respubliko kaj Ĉednestrio.", "author": "Julius HAUSER", "categories": ["Aktuale", "ORIENTA EŬROPO", "Politiko"], "audio_links": null}
{"url": "https://www.monato.be/2021/012968.php?p", "title": "Ĉu vere ĉarlatana? (2)", "published": "2021-11-01 00:00:00", "content_text": "Mi ĉiam aprezis kaj daŭre aprezas la esprimliberecon ĉe MONATO . Mi estas tamen konsternita pro la sinteno de kelkaj legantoj kontraŭ la publikigo de anonco de multjara faka asocio de UEA 1 , kiuj kvalifikas ĝin kiel „sekton”, kiu diskonigas „ĉarlatanan” mesaĝon, fare de „adeptoj”. Laŭ mia vidpunkto tiaj protestoj de legantoj eniras la terenon de tiuj, kiuj dissendas falsajn novaĵojn. Tre triste, ke ankaŭ nia lingvo ankoraŭ estas viktimo de falsaĵoj iam diritaj kaj plu ripetataj de „sciencaj” aŭtoritatoj.", "author": "Àlex HUMET", "categories": ["Aktuale"], "audio_links": null}
{"url": "https://www.monato.be/2020/012794.php", "title": "Kiel mi transvivis en la komunisma infero", "published": "2021-12-01 00:00:00", "content_text": "Pri la tiutitola libro de Saimir Maloku\n\nSaimir [saimír] estas nur unu jaron pli juna ol mi. Mi ofte iris al lia hejmo, ĉar ĝi troviĝis apud la urbocentro. Ĝi estis ordinara malnova domo kun eta korto, en kiu estis multaj florvazoj.\n\nLa patro de Saimir, Rexhit [reŝít] Maloku, studis en la reĝa tempo en la Usona Teknika Lernejo en Tirano, kiu kune kun kelkaj aliaj renomaj lernejoj, kiujn distingis simila praktikismo kaj utilismo, notinde plialtigis la nivelon de klereco en la lando. Bedaŭrinde, multajn el ĝiaj finstudintoj, la komunisma reĝimo postmilite 1 persekutis, eĉ mortigis.\n\nSaimir lernis multon de sia patro kaj ties kulturo, kvankam mem li studis en meza kaj alta militistaj lernejoj kaj iĝis diplomita pri radiokomunikado. Sed li studadis diligente kaj sin distingis en ĉiuj cikloj de kleriĝo, aparte en la universitataj en la fakultato de elektronika inĝenierado. Li akiris la diplomon de inĝeniero pri elektroniko kun plej altaj rezultatoj. La akiritajn sciojn Saimir tuj aplikis en la ĉiutaga vivo, en la militista taĉmento kie li deĵoris kaj ankaŭ hejme. Sed plej gravas, ke de la „endoktriniĝo” per la komunisma ideologio li eskapis, danke al la rakontoj de sia patro pri la mondo kaj al tio, kion li aŭdis en la fremdaj okcidentaj radistacioj kaj televido. Saimir ekkonis la simplan grandan veron, laŭ kiu la mondo estas sufiĉe pli granda, pli variplena, pli interesa ol tiu, en kiu la enverisma 2 (komunisma) reĝimo enfermis la albanan popolon.\n\nEkde la infanaĝo, Saimir kolektis kaj interŝanĝis poŝtmarkojn. Ili estis fenestreto por alrigardi la fremdan mondon. Li ekkorespondis kun fremdaj filatelistoj. La korespondado estis tre disvastigita ĉe albanaj gejunuloj ĝis la fruaj 1960aj jaroj. Tiutempe Albanio estis parto de la tiel nomata „socialisma tendaro”, sekve la komunismaj instancoj eĉ rekomendis al la junularo korespondadon kun samaĝuloj el landoj de tiu bloko. Nature, la lingvokomunikilo estis la rusa, instruata en ĉiuj enlandaj lernejoj ekde 11-jariĝo. Saimir praktikis tion kun samaĝuloj, gefiletoj de la sovetiaj konsilistoj loĝantaj apud lia hejmo dum la jaroj 1950-1960.\n\nSaimir eklernis, helpe de sia patro, ankaŭ la anglan. Tiel li povis komunikiĝi ankaŭ kun anglalingvanoj. Dum la jaroj de lia junaĝo, tiaj anglalingvanoj povis esti nur „amikoj” de la komunisma reĝimo kaj de la komunisma partio. Kun kelkaj tiaj homoj Saimir ekparolis kaj korespondis, ne intencante iam ajn fariĝi agento de la fremdaj malamikaj servoj. Tiuj fremdaj amikoj aŭ turistoj, ĉefe britdevenaj, helpis al Saimir ankaŭ per medikamentoj necesaj por kuraci lian patron paralizitan ekde la jaro 1968.\n\nKomence li ne konsciis, ke per tia konduto li fariĝos suspektata de la ŝtata sekreta sekureco-servo, kiu intertempe komencis specialan enketadon pri Saimir, je tipo 2A (eventuala spionado), kaj pri lia patro. Simile okazis por almenaŭ 800 000 albanaj civitanoj! La dosiero de Saimir estis pli grava, ĉar li estis oficiro pri radiokomunikado.\n\nLa familia edukiteco de Saimir estis solida, patruj-ama, sed ne dogmeca. En lia hejmo aŭdiĝis kaj albana, kaj fremda muziko. Tio eblis, ĉar en la jaro 1968 la ŝtataj instancoj donacis al lia patro Reshit, ĵus paralizita, televidilon (tiutempe raraĵo) pro liaj meritoj en la rekonstruado de la postmilita Albanio (vojoj, pontoj kaj simile). Krome, pro eminenteco en pafo-sporto, Reshit estis landa ĉampiono kaj trejnisto de la landa teamo de sportaj pafistoj.\n\nTiutempe la hejmo de Saimir fakte iĝis iaspeca kaŝita centro de okcidenta kulturo, ĉar tien ĉiuvespere venadis dekoj da samlandanoj por spekti italajn kaj jugoslaviajn televidajn elsendojn kaj sportajn matĉojn. En julio 1970 Saimir inventis etan elektronikan rimedon, kiu poste kromnomiĝis „ledaĵo”. Tiu ekipaĵo ebligis liberan spektadon de fremdaj televidaj kanaloj. Ankaŭ mi aŭdis tiutempe muzikon en la hejmo de Saimir kaj spektis belajn fremdajn filmojn, kiuj ne aperis sur la ekranoj de la urbaj kinejoj aŭ de la ŝtata televido elsendanta nur dum kelkaj horoj tage. Laborema kaj inventema Saimir konstruis kaj starigis altajn antenojn, provizante ilin per taŭgaj ekipaĵoj por ricevi kaj plifortigi la televidajn kaj radiofoniajn signalojn – simple cele al pli kompleta civitana kaj junula kulturo!\n\nSed kiel povus toleri tian „herezon” la tiama reĝimo?! Faktoj pruvantaj ian malamikan agadon kontraŭŝtatan kaj kontraŭpartian ne ekzistis, do, kial oni ne inventu ilin per falsaj denuncaĵoj de la kaŝaj informistoj, kiuj vizitis regule la hejmon de Saimir, kvazaŭ ili estus „familiaj amikoj”? Tiel komenciĝis la granda persona dramo de Saimir. Tamen Saimir daŭrigis deĵori en sia taĉmento, for de la ĉefurbo, ĉiam diligente kaj honeste, kredante ke li estas senkulpa.\n\nSed lin kaj la tutan popolon trafis tre malfacila tempo, nova puriga politika kampanjo ripetata periodece, samkiel iam en Sovetio kaj en Ĉinio, ankaŭ en la eta Albanio forkaptita de kruela diktaturo. Meze de la jaro 1976 centoj da militservantoj estis arestitaj, kondamnitaj, mortpafitaj aŭ enprizonigitaj, kaj iliajn familiojn oni internigis en forajn vilaĝojn aŭ koncentrejojn de la lando. Homoj timis partopreni ĝeneralajn kunvenojn de la laborkolektivoj, ĉar tute surprize ili povus fariĝi vicaj viktimoj.\n\nLa trian de majo 1976 Mehmet Shehu, la ĉefministro de Albanio kaj samtempe ministro pri defendo, ordonis aresti Saimiron Maloku, manskribante: „Arestu lin! Li estas fia malamiko!”\n\nLa 13an de majo samjare, antaŭ centoj da militistoj kaj membroj de la komunisma partio, en la granda kunvenejo de la militista divizio de Burrel, oni arestis Saimir kaj tuj enfermis lin en antaŭprizonan subteran karceron.\n\nSaimir travivis veran teruraĵon. Aldoniĝis la plilongigita enketado, la farsa juĝproceso, kie la homamasoj „cerbolavitaj” per la reganta ideologio, fingromontris al li kiel „fia malamiko, danĝera krimulo” kaj postulis pendumi aŭ mortpafi lin. Tiaj scenoj estis ordinaraj en la politikaj juĝprocesoj en komunisma Albanio ekde la jaro 1945.\n\nNe sufiĉis la multjara puno, sed, ordonite de la altaj ŝtataj instancoj, oni plutenis lin ankoraŭ sep monatojn en tiu infera subtera karcero. Oni traktis lin kiel sovaĝan beston kaj tenis lin en ekstremaj vivkondiĉoj (malsatego, malpureco, frosto, kompleta izoliĝo sen ia ajn komunikiĝo kun la familio, sen rajto plendi al la organoj de la justico). Kiel punon, oni malpermesis la nutraĵojn kaj vestaĵojn alporteblajn de la familio.\n\nLa densaj sesioj de enketado komenciĝis post noktomezo kaj daŭris ĉirkaŭ ses horojn. Ilin akompanis fizika kaj psikologia turmentado plena je ofendoj kaj minacoj. Estis ja vera miraklo, ke Saimir ne mortis, ĉar li perdis duonon de sia korpa pezo, sep dentojn, normalan vidkapablon, sensojn kaj parte la penskapablon.\n\nTion oni faris, ĉar la celo de Sekureco estis, ke Saimir kaj lia patro Reshit paralizita jam plurajn jarojn denuncu sin „agentoj de la Britaj Sekretaj Servoj”.\n\nLa alia kaŝplano de la polico estis, ke Saimir mortu en la subtera karcero pro la malhumanaj vivkondiĉoj.\n\nTamen Saimir, danke al kaŝa helpo de unu el la bonvolemaj policistoj, alarmis la tiean personaron. Tial, kiam Saimir estis ĉe la sojlo de kruela morto, oni permesis al li renkontiĝi kun sia familio. Kuracistoj en Tirano ne permesis, ke Reshit estu arestita, ĉar li moviĝis nur per handikapula ĉareto kaj tuj mortus en la prizono.\n\nLa patrino Fatime kaj la onklo Shaban Maloku, kiu akompanis ŝin, tute ne rekonis Saimir. Li similis al kavernaj homoj, kvankam ne tiel forta kiel tiuj: skeleteca, kovrita per lano survizaĝe kaj surkape, sendenta kaj malbonodoranta pro malpureco, li apenaŭ povis stari surpiede.\n\nTio klare pruvis la planon de la Ŝtata Sekureco, ja iu enketisto diris al Saimir post la aresto: „Konfesu, fia malamiko, pri via agenteca agado favore al Okcidento. Vian anĝelecan vizaĝon ni igos diabla vizaĝo, por ke eĉ via familio ne rekonu vin!”\n\nLa familio sukcese postulis, ke oni sendu lin al prizono, laŭ la leĝo, por daŭrigi la punon tie.\n\nEn la fifama prizono de Burrel Saimir trovis profesorojn, pastrojn kaj aliajn tre klerajn homojn same transvivintajn kiel li. Li lernis multon de ili, ankaŭ en la prizono de Ballshi, iom poste, kie Saimir pasigis kelkajn monatojn. En la prizono de Spaçi, konsiderata unu el la plej teruraj en Eŭropo, Saimir laboris en kupro-minejo sed ankaŭ helpis per sia profesio, ke la vivo de la prizonuloj iĝu iom pli eltenebla pro la kanzonoj aŭdataj de la laŭtparoliloj riparitaj de Saimir aŭ pro la filmoj per televidiloj bontenataj de li, elektronika inĝeniero.\n\nSaimir laboris pliajn longajn jarojn ĝis post pli ol ok jaroj, danke al amnestio en la jaro 1985, ankaŭ li liberiĝis. Reveninte hejmen, li renkontiĝis kun sia patro. Sekvan jaron, nelonge post la edziĝo de Saimir, Reshit Maloku mortis. Saimir laboris kiel ordinara riparisto de konsumaj elektraĵoj ĝis la granda politika ŝanĝo en la jaro 1991.\n\nLa 20an de februaro 1991 Saimir troviĝis en la placo Skanderbeg kune kun dekmiloj da protestantoj postulantaj la faligon de la granda statuo de la diktatoro Enver Hoxha [hoĝa]. En januaro li fondis la unuan asocion de la eksaj politikaj persekutatoj kaj daŭrigis labori en sia profesio de inĝeniero, kvankam oni proponis al li ŝtatpostenojn.\n\nBedaŭrinde la persekutintoj senĝene ĝuadis pacan vivon, ne sentante moralan kaj juran respondecon pro la plenumitaj krimoj.\n\nLa popola seniluziiĝo devigis ĉirkaŭ 1 300 000 albanojn forlasi la landon por pli bona vivo en Okcidento; plimulto el ili estis demokratoj. La plurismaj registaroj ne sukcesis senkomunistigi Albanion; male, en la ŝtata aparato ili permesis dungon de persekutintoj kaj en la gazetaro disvastigon de la ideo, ke socialismo estas pli bona socia ordo, tiamaniere forte influante la junan generacion, kiu ne travivis la pasintan reĝimon.\n\nPor almenaŭ iom malhelpi revenon de la eksaj komunistoj en novaj socialistaj vestoj, Saimir decidis verki la libron Kiel mi transvivis en la komunisma infero , en kiu enestas rememoroj ne nur liaj propraj, sed ankaŭ de liaj samsortanoj. Konsiderante la personecon de Saimir, intelektulo kaj fakulo kun multe da scioj kaj libera je antaŭjuĝoj, dogmoj kaj partieco, oni prave atendus, ke la libro spegulus multajn faktojn el la vivo en Albanio dum la komunisma pasinteco kaj portus multajn mesaĝojn gravajn por la nuntempo kaj la estonteco.\n\nEn sia libro Saimir rakontas, kiel li sukcesis transvivi en la komunisma infero dum ĉirkaŭ 200 tagoj en la subtera karcero. Tie li tenis alte sian moralon preĝante al Dio tagnokte antaŭ la krucego, kiun li enĉizis sur la muro per la sep dentoj falintaj el lia buŝo pro skorbuto. Samtempe li dancis en la karcero kaj kantis muzikon de la legenduloj de rokenrolo dum la jaroj 1960-1970.\n\nBardhyl Selimi (1945) finstudis pri matematiko en la universitato de Tirano. Li estas kunlaborinto de PIV. Pro sia rolo en la plifortigo de la albana Esperanto-movado li estis honorita per Diplomo pri Elstara Agado de Universala Esperanto-Asocio.", "author": "Bardhyl SELIMI", "categories": ["Aktuale", "ALBANIO", "Politiko"], "audio_links": null}
{"url": "https://www.monato.be/2021/012883.php?p", "title": "Promesplena daŭrigo", "published": "2021-12-01 00:00:00", "content_text": "Verdire, mi ne estis ŝatanto de la debutalbumo Blua horizonto de la itala kantistino Kjara, kiu restis por mi en la kategorio „fona muziko”. Unuflanke la kantoj estis tro serenaj, kun 2-3 esceptoj, aliflanke la voĉo tro ofte altiĝis super la muziko.\n\nNun, du jarojn poste, aperis la t.n. unuopaĵo Mozaiko , kiu malgraŭ mia skeptikismo tuj kaptis min kaj kunportis min kun sia melodio. Trankvila komenco, kaptiva melodio, kiu evoluas al klimakso kun trafa akompano de piano, drumo kaj eĉ tuta orkestro.\n\nLa oficiala muzikvideaĵo estas bele farita, konforme al la titolo en formo de mozaiko, sed klare videblas, ke la buŝomovoj ne kongruas kun la kanto en Esperanto, ĉar temas pri la itala originalo. Tamen, ni indulgu ŝin: la muzikproduktado estas tre kosta afero, do ni ĝoju, ke ŝi pretas fari profesian muzikon ankaŭ en Esperanto.\n\nLa tekston de la kanto Federico Gobbo tre lerte esperantigis (ekz. ripet-ripete por la itala ripetizione estas tre bela elturniĝo), tamen mi demandas min, ĉu „poezia libereco” aŭ „ritma neceso” permesas doni transitivan sencon al „bruli”? (Ni estas la salto, kiu brulas l' asfalton ... – Siamo quel salto che brucia l'asfalto ...) Enhave, la elstara poezia teksto estas kiel ĝia titolo: mozaiko, kiu lerte spegulas nian vivon, konsistantan el fragmentoj, kontrastoj, faloj kaj releviĝoj.\n\nResume: kiu ŝatis la unuan albumon, nepre aŭskultu ĉi novan pecon; kiu ne ŝatis, nepre donu al Kjara duan ŝancon kaj malkovru la maturiĝon de la artistino.", "author": "Lode VAN DE VELDE", "categories": ["Aktuale", "RECENZO", "Arto"], "audio_links": null}
{"url": "https://www.monato.be/2021/012901.php?p", "title": "La gaja arto de karikaturo", "published": "2021-12-01 00:00:00", "content_text": "„Karikaturo estas sintezo de arto, saĝeco kaj humuro. En la tuta bildarto, la plej altan gradon de simboleco posedas la arto de karikaturo, kiu per sia esprimaĵo travivigas grandajn ideojn, ofte ekstremajn, je nelimigita potenco. La aŭtoroj-karikaturistoj, per sia arto senvorta, estas ja elstaraj pensuloj. La fenomeno de karikaturo vivas tra la politikaj konceptoj kaj konfliktoj de la grandaj ideologioj, strukturante ties mesaĝon per la arto de humuro kaj satiro, instigate de la kritika penso, certigante por si la mision de tenado, renovigado kaj pluvivado de la vero.”\n\nLa ĉi-supraj vortoj de la renoma albana karikaturisto Bujar Kapexhiu el Tirano, instigis intervjui alian renoman karikaturiston el Ferizaj, Kosovo, sinjoron Imri Musliu.\n\nMONATO : Kiam vi ekokupiĝis pri karikaturoj?\n\nMusliu: Mi komencis verki karikaturojn ekde mia studentiĝo en 1981, kiam la porstudenta gazeto Bota e Re (La Nova Mondo) de Priŝtino publikigis ilin. La unuan ekspozicion mi malfermis en la jaro 2001 kaj la duan nun en 2021. Intertempe, mi aktiviĝis en la asocio de la karikaturistoj Thumbi (Pikilo) kaj poste en Hithi (Urtiko), kiuj aranĝis ankaŭ internaciajn ekspoziciojn. En la internacia festivalo de karikaturoj en 2019 partoprenis 317 aŭtoroj el 51 landoj kaj prezentiĝis 1350 verkoj. En la jaro 2020 partoprenis 360 aŭtoroj el 53 landoj kun 1650 verkoj. Ĉi-jare estis entute 260 aŭtoroj el 53 landoj kun 1082 verkoj.\n\nMONATO : Kio estas nova ĉi-jare?\n\nMusliu: Ĉi-jare oni prezentis nur sentekstajn karikaturojn kaj la ĉeftemo estis „Antaŭjuĝoj”.\n\nMONATO : Kiajn ideojn kaj mesaĝojn esprimas la ĉi-jaraj verkoj?\n\nMusliu: La aŭtoroj prezentis la antaŭjuĝojn laŭ la vidpunkto de la diversaj popoloj. Sed en la liberaj temoj ili pritraktis elmigradon, liberecon de presado, liberecon de moviĝo, homajn rajtojn, la nutroprovizadon, klimatajn problemojn, pacon kaj militon, protektadon/detruadon de la medio, genran egalecon kaj malegalecon kaj multe pli.\n\nMONATO : Ĉu tiu internacia ekspozicio gravas ankaŭ por la agnosko de la ŝtato Kosovo?\n\nMusliu: Certe jes. La festivalo montris, ke arto superas politikon, ĉar en la ekspozicio partoprenis ankaŭ artistoj el landoj, kies registaroj ne jam agnoskis Kosovon (Rusio, Rumanio, Hispanio, Grekio, Ĉinio, Brazilo, Azerbajĝano kaj aliaj).\n\nMONATO : Kiuj gajnis la premiojn?\n\nMusliu: En 2019 gajnis la unuajn tri premiojn Alireza Pakdel el Irano, Seyran Nasirov Caferli el Azerbajĝano, Shahroki Heidari el Irano; en 2020 Diego Feld el Argentino, Aleksej Kivokurcev el Rusio, Seyran Nasirov Caferli el Azerbajĝano. La premiojn por 2021 gajnis Leonid Storoĵuk el Ukrainio, Armin Ganjdej el Irano kaj Oleksij Kustovski, ankaŭ el Ukrainio.\n\nMONATO : Sinjoro Imri, min impresis verko via titolita „La Ponto de Sirato”. Kion ĝi signifas?\n\nMusliu: En la islama mitologio tiu ponto troviĝis en la transa mondo, ĝi pasis super la infero kaj kondukis al paradizo, sed por iuj ĝi estas tre maldika kiel hareto kaj malfacile transpasebla. Laŭ la mitologio la pekuloj enfalis en la fajron, ĉar ili ne povis trapasi tiun ponton. Ankaŭ en nia mondo ne facilas alpaŝi al nia celo, sed nia vojo similas al la Ponto de Sirato, t.e. ne ĉiuj atingas la alian ekstremon, sed enfalas.", "author": "Bardhyl SELIMI", "categories": ["Aktuale", "INTERVJUO", "Arto"], "audio_links": null}
{"url": "https://www.monato.be/2021/012922.php?p", "title": "Fundamento por ĉiuj", "published": "2021-12-01 00:00:00", "content_text": "Zamenhof havis multajn geniajn ideojn. La unua estis krei Esperanton per regula kaj originala gramatiko sed per vorttrezoro natureca. Tio donis al la lingvo grandan eblecon plaĉi al eŭropanoj (la ekstereŭropanoj tiam apenaŭ ekzistis en ilia konscio), kiuj vidis ĝin kiel specon de hispana miksita kun germanaj radikoj. Kaj tio donis al ĝi grandan avantaĝon rilate al la „artefarita” Volapuko. Komparu: O Fat obas, kel binol in süls kun Patro nia, kiu estas en la ĉielo . Alia genia ideo estis rezigni pri siaj aŭtoraj rajtoj kaj lasi la lingvon al la parolanta komunumo. Tiel ĉiuj povis senti sin malgrandaj zamenhofoj, kunfarantoj de Esperanto.\n\nKiam temas pri la lingvo mem, Zamenhof sciis, kion li estas faranta, kaj skribis: „... Sed ĉar simila konstruo de lingvo estas tute fremda por la eŭropaj popoloj kaj alkutimiĝi al ĝi estus por ili afero malfacila, tial mi tute alkonformigis tiun ĉi dismembriĝon de la lingvo al la spirito de la lingvoj eŭropaj, tiel ke se iu lernas mian lingvon laŭ lernolibro, ne traleginte antaŭe la antaŭparolon (kiu por la lernanto estas tute senbezona), li eĉ ne supozos, ke la konstruo de tiu ĉi lingvo per io diferencas de la konstruo de lia patra lingvo.”\n\nTio estis oportuna en la komenco por ne ŝoki eŭropanojn per tio, ke la baza gramatiko de Esperanto estas originala kaj ne eŭropa, kaj efektive eŭropanoj nek legis la enkondukojn, nek komprenis, kiel Esperanto vere funkcias, kaj dum unu jarcento amis Esperanton kaj samtempe klopodis fari el ĝi sian idealan meznombran eŭropan lingvon.\n\nKunlaboris pri tio niaj plej bonaj intelektuloj, literaturistoj, poetoj, akademianoj. En la longa nokto de la franca kun o-finaĵoj la Fundamento iĝis laŭ multaj arĥaikaĵo preteratentinda kaj dum longa periodo ĝi estis simple ne aĉetebla, ekzemple, fine de la 90aj jaroj de la pasinta jarcento. Ni estis tre malproksimaj de la frazo de la antaŭparolo: „La Fundamento de Esperanto devas troviĝi en la manoj de ĉiu esperantisto kiel konstanta kontrolilo, kiu gardos lin de deflankiĝado de la vojo de unueco.”\n\nLa Akademio de Esperanto ne restis ekster la ĝenerala etoso kaj evoluigis la teorion, ke ĝi devas nur sekvi la evoluon de la lingvo, kaj faris plurajn decidojn, kiuj simple decidis, ke tio, kion faras la ĝenerala eŭropa publiko, estas ĝusta. Ĝi iĝis ne gardanto de la Fundamento, sed oficialiganto de la nuna lingvo-uzo. Ĝi ne venis ĝis la punkto forigi la devigon pri la akuzativo, sed faris ion similan.\n\nAliflanke, la leganto povas pensi, ke tio estas io de la pasinteco, kaj nun ni eliris el tiuj danĝeroj. Mi kredas, ke ne, ĉar nun ni estas en la anglalingva nokto, kaj la defendado de la Fundamento kaj de la bazaj principoj de la funkciado de Esperanto estas same necesa nun kiel en la estonteco, en kiu niaj intelektuloj provos konvinki nin, ke lingvo sen tonoj ne povas iĝi lingvo internacia.\n\nTiom pli salutinda, do, estas la iniciato de Petro Desmet' kaj de Flandra Esperanto-Ligo, kiuj metas je dispono de la publiko ĉi tiun Praktikan Fundamenton, por ke la homoj povu mem rezoni pri ĝia enhavo kaj formi al si opinion pri tio, ĉu rusoj loĝas en Rusujo aŭ en Rusio kaj ĉu „kemio” estas tio, kion la Fundamento intencis, kiam ĝi registris „ĥemio”. Ankoraŭ pli grave estas uzi sian propran racion por decidi pri la funkciad-reguloj de la lingvo.\n\nDesmet' diligente kunmetis plurajn fontojn por produkti eldonon de la Fundamento , kiu utilu al la nuna esperantisto, ankaŭ al tiuj, kies gepatra lingvo ne estas la franca, la germana, la angla, la pola aŭ la rusa. Tiuj estas la helplingvoj, uzitaj de Zamenhof por la origina Gramatiko de Esperanto kaj por la tradukoj de la radikoj de la Universala Vortaro . Per originala ideo Petro Desmet' pensis forigi la tradukojn de la radikoj al tiuj lingvoj kaj enmeti la difinojn de la vortaro de Kabe de 1910, al kiu kunlaboris Zamenhof kaj kiu redonas la plej proksiman signifon de la vorto en la komenco de la pasinta jarcento. Imagu, ke vi estas japano, kiu konas neniun el la kvin lingvoj, uzitaj de Zamenhof, kaj vi komprenos la utilon de tiu aldono. Same imagu, ke vi estas mongolo kaj volas produkti gramatikon de Esperanto en la mongola surbaze de la Fundamento. Vi nun disponas pri teksto kompleta kaj komprenebla, kaj tiu teksto estas tio, kio laŭ Zamenhof devas troviĝi en la manoj de ĉiu esperantisto.\n\nLa libro estas riĉigita per amaseto da aldonaĵoj kun kuriozaj informoj pri la pluraj eldonoj de tiu libro, ekzemple, kial malaperis en kelkaj eldonoj la ĉapelo sur la litero ĉ de „ĉifono”, kaj kio okazis pri la korektoj de De Beaufront al la Fundamento. Kaj ĉu vi scias, kial Zamenhof kaj Klara survoje al la unua Universala Kongreso en 1905 vizitis la svisan ĵurnaliston Jean Borel en Berlino?\n\nMi, kiel fanatika ŝatanto de Esperanto simpla kaj logika, kia ĝi estas en la Fundamento, povas nur danki al Petro Desmet' kaj al FEL pro tio, ke per ĉi tiu libro ili donas al ĉiu esperantisto la eblon decidi mem, kio estas Esperanto kaj kio estas individuaj proponoj post-fundamentaj de niaj kleregaj Esperanto-sciencistoj, kiuj, tamen, restas nur individuaj proponoj.", "author": "Renato CORSETTI", "categories": ["Aktuale", "Ne aĉetebla"], "audio_links": null}
{"url": "https://www.monato.be/2021/012924.php?p", "title": "La sekreto", "published": "2021-12-01 00:00:00", "content_text": "Ĉio komenciĝis en fora aŭtuno. Mi estis lernantino, dekokjara. Milena, Nadja kaj mi iris en la novan kafejon „Vieno”, kiu estis ekster la urbo, en parko ĉe la maro. Oni diris, ke la kafejo estas bela, moderna.\n\nNi triope renkontiĝis je la kvina horo posttagmeze en la ĝardeno ĉe la stacidomo. Mi iris tien pli frue. Estis suna septembra tago. La kaŝtanaj arboj similis al altaj gvardianoj en verdaj uniformoj. Mi sidis sur benko, rigardante la krizantemojn en la ĝardeno. La ĉielo helbluis, sennuba kiel grandega spegulo. Estis dimanĉo, mi ne devis esti en la lernejo kaj mi povis amuziĝi. Dekokjara mi deziris aspekti pli aĝa. Antaŭ la iro el la domo, mi ŝminkis min. Plaĉis al mi, ke la knaboj jam amindumas min. Ja, miaj okuloj estis helverdaj, mia hararo kaŝtankolora, mia korpo svelta. Mi estis sportemulino – mi naĝis kaj partoprenis en konkuroj, ricevis medalojn.\n\nMilena kaj Nadja venis, ni ekveturis per buso, kaj post dudek minutoj ni estis en la parko, kie troviĝis la kafejo, vasta, hela kun separeoj, dancejo kaj fortepiano. Ne estis multaj homoj. Ni sidis ĉe tablo, proksime al la fenestro, tra kiu videblis la maro. Ni decidis trinki kafon kaj viskion. La kelnero, juna kaj memfida, rapide alportis la trinkaĵojn, kaj li ne forgesis demandi nin, kiomaĝaj ni estas. Kompreneble ni mensogis al li, dirante, ke ni estas dudekjaraj. Ni gaje konversaciis kaj rigardis, ĉu en la kafejo estas knaboj, kiuj altirus nian atenton.\n\nMi rigardis al la pordo kaj konsterniĝis. La kafejon eniris mia patro kun dudekjara junulino. Paĉjo surhavis elegantan bluan kostumon. La junulino estis vestita en ruĝa robo, tre mallonga, kaj ŝiaj belaj kruroj bone videblis. Ŝi havis blondan hararon kaj bluajn okulojn, similajn al vitraj globetoj. Mi sidis muta kaj senmova kiel ŝtono. Paĉjo ne rimarkis min. Li estis tute obsedita de la blondulino. Mi meditis maltrankvile. Hieraŭ paĉjo diris, ke li veturos ofice al la ĉefurbo kaj revenos post du tagoj. Tamen nun li estis en la kafejo „Vieno”.\n\nLi kaj la juna blondulino sidis en malproksima separeo. Milena kaj Nadja ne konis mian patron kaj ne rimarkis mian maltrankvilon. Mi diris al ili, ke mi malbone fartas, kaj rapide mi foriris.\n\nEn mia kapo furiozis ŝtormo. Mi ne deziris kredi, ke mi vidis paĉjon kun la nekonata blondulino. Ja, li diris, ke li oficvojaĝos. Li mensogis. Ĝis tiam mi opiniis, ke paĉjo neniam mensogas. Li estis la plej zorgema, la plej bona patro en la mondo. Neniam mi supozis, ke li havas amatinon. Ja, li amas panjon. Kio okazis? Mi estis kolerega. Ĉu mia patro estas hipokritulo? Nun li surhavis bluan elegantan kostumon, tamen hieraŭ, kiam li forveturis, li surhavis brunan kostumon. Ĉu ie estas loĝejo, en kiu estas aliaj liaj vestoj? Mi iĝis pli kaj pli kolera. Mi deziris reveni en la kafejon kaj vangofrapi la blondulinon. Tamen kiun mi vangofrapu unue – ĉu paĉjon, ĉu la blondulinon? Eble paĉjo delonge mensogas al panjo kaj mi. Estis klare, ke li tre bone konas la blondulinon kaj ofte ili estas kune. Mi deziris tuj reveni, ekstari antaŭ paĉjo kaj diri al li la plej ofendajn vortojn, kiujn mi konis.\n\nLa ŝtormo en mia kapo ne ĉesis. Miaj okuloj larmis. Ĉu paĉjo vere amas panjon? Aŭ eble li ludas teatraĵon, kiam li asertas, ke li amas panjon kaj min? Mia povra panjo eĉ ne supozas, ke paĉjo havas amatinon. Ja, panjo penas, agas, ke ĉio hejme estu en ordo. Ŝi laboras, kuiras, zorgas pri ni.\n\nMi iris, kaj mi demandis min, ĉu mi diru al panjo, kion mi vidis. Nerimarkeble mi atingis la marbordon, kaj mi paŝis sur la sablon. La ondoj plaŭdis. Mi rigardis la senliman maron, meditante, ke la vivo estas terura kaj aĉa.\n\nMi diros ĉion al panjo! Ŝi devas scii! Tamen tuj mi decidis nenion diri al ŝi. Mi diros al paĉjo, ke mi vidis lin en la kafejo. Mi hezitis. Al kiu mi diru, ĉu al panjo aŭ al paĉjo? Mi ne deziris, ke miaj gepatroj divorcu. Ni daŭrigu vivi triope kiel ĝis nun. Mi ploris, miaj larmoj, salaj kiel la maro, fluis sur mian vizaĝon. Kiel panjo reagus, se ŝi ekscius, ke paĉjo havas amatinon?\n\nMi revenis hejmen. Mi diris nenion, nek al panjo, nek al paĉjo. Mi demandis min, kiu estas la blonda junulino kaj de kiam ŝi estas amatino de paĉjo.\n\nTamen neniam mi eksciis, kiu ŝi estas. Panjo kaj paĉjo ne divorcis. Post tiom da jaroj mi ne certas, ĉu mi bone agis aŭ mi eraris. Mi ne scias.", "author": "Julian MODEST", "categories": ["Aktuale", "NOVELO", "Literaturo"], "audio_links": null}
{"url": "https://www.monato.be/2021/012940.php?p", "title": "Ĥaĉkaro inter Okcidento kaj Oriento", "published": "2021-12-01 00:00:00", "content_text": "En la bjalistoka kvartalo Nova Urbo, kie Oriento renkontas Okcidenton 1 , lastatempe estas kreita nova nekutima artaĵo. Ĝi estas armena monumento ĥaĉkar (armene խաչքար) apud la ortodoksa preĝejo de Sankta Georgo la Venkinta ĉe la strato Kazimierz Pułaski. Ĝi estas financita de la armena komunumo. La inaŭguro de la monumento okazis la 6an de majo 2021, en la tago de Sankta Georgo laŭ la julia kalendaro.\n\nĤaĉkaroj estas karakterizaĵo de la mezepoka kristana armena arto, kiu vivas ankoraŭ en niaj tagoj. Ĥaĉkaroj, ilia simboleco kaj ilia metiarto estas enskribitaj en la listo de nemateria kultura heredaĵo de Unesko.\n\nLa monumento memorigas pri la armena genocido farita de la Otomana Imperio en la periodo de 1915 ĝis 1917 kaj pri tiuj, kiuj mortis en la batalo de Arcaĥo. La iniciatintoj de la memorsolenado pri tiuj tragikaj eventoj okazintaj antaŭ pli ol cent jaroj kaj pri la lastatempa historio estis la armena komunumo apartenanta al la ortodoksa paroĥo de Sankta Georgo en Bjalistoko.\n\nArmenoj mendis karakterizan krucon de sia patrujo kaj aĉetis tabulojn kun tekstoj en la pola lingvo. La teksto sur la unua tabulo donas klarigojn pri la herooj aperantaj sur la steleo. La dua tabulo klarigas la simbolecon de la armena monumento. Ni povas tie legi, ke „armenaj kristanoj kredas, ke la kruco, de kiu Kristo estis prenita, elkreskis kaj pleniĝis de folioj kaj fariĝis Arbo de Vivo”.\n\nLa monumento havas la formon de tipa ĥaĉkaro, t.e. stelea formo tipa en Armenio, kiu estas samtempe kaj monumento kaj kapelo. Ĝi estas direktita al okcidento kaj estas ornamita per riĉaj ornamaĵoj kun armena kruco kaj surskribo memoriganta pri la eventoj. La orienta fasado estas sensigna, dum la okcidentan regas la armena „flora kruco” ĉefteme. Plantornamaĵoj ĉizitaj sur ĉiuj larĝaj surfacoj de la kruco ŝanĝiĝas al vinberfolioj kaj vinberoj ĉe la kruca bazo. Tradicie, rozeto (armena simbolo de eterneco) estas metita ĉe la bazo de la Kruca Arbo. La steleo estas farita el ruĝa vulkana tofo, kiu estas karakteriza materialo por ĥaĉkaroj.\n\nOni povas trovi ankaŭ aliajn armenajn monumentojn en Pollando, inkluzive de ĥaĉkaro en la malnova parto de Krakovo, ĉe la strato Nikolao Koperniko, apud la preĝejo de Sankta Nikolao, kaj en Gdańsk, en la armena Zaułek apud la preĝejo de Sankta Petro kaj Paŭlo. Ĥaĉkaro el Armenio estas ankaŭ ornamaĵo de la armena placo en la varsovia kvartalo Sadyba. En Księżyki – komunumo Strachówka, distrikto Wołomin – estas interesa armena monumento pri Kazimiro la 3a la Granda (1310-1370), kiel dankesprimo de la armena komunumo al la reĝo de Pollando, kiu donis privilegiojn al la armenoj. Ĉi tiu ĥaĉkaro estas farita en 2017 okaze de la 650a datreveno de la dono de privilegioj konfirmantaj la religian, memadministran kaj juran identecojn de la armenoj. Tio ne estas ĉio: provu trovi aliajn ĥaĉkarojn en Pollando.\n\nĈiun 24an de aprilo la armena komunumo tra la mondo solenas la datrevenon de la armena masakro. La inaŭguro de la monumento estis parto de la solenado.\n\nLa batalo de Arcaĥo – pri kiu memorigas la ĥaĉkaro en Nova Urbo – okazis kadre de armita konflikto inter Armenio kaj Azerbajĝano en Montara Karabaĥo de la 27a de septembro ĝis la 10a de novembro 2020. La Arcaĥa Respubliko estas teritorio formale apartenanta al Azerbajĝano, fakte funkcianta kiel sendependa ŝtato, sed ĝin rekonas neniu lando en la mondo. Ĝi estis proklamita kiel ŝtato la 6an de januaro 1992. La sendependecdeklaro estis akceptita la 2an de septembro 1991. Ĝia estiĝo rilatas al la konflikto pri Montara Karabaĥo inter Armenio kaj Azerbajĝano, kiun provizore ĉesigis milito okazinta de 1988 ĝis 1994.\n\nLa monumento perfekte kongruas kun la aranĝo de la kvartalo Nova Urbo. En la arkitekturaj elementoj – kun influoj de la bizanca-rusa stilo – de la ortodoksa preĝejo kun kvin altaj sagoformaj turoj kun orumitaj kupoloj oni povas vidi ankaŭ grekajn influojn. La papa preĝejo kun blanka kaj flava koloroj, kun tri turoj kaj grandega kupra kupolo rilatas al renesanca-barokaj formoj kun elementoj pruntitaj el novarta stilo.\n\nĈi tiu konstruaĵo esprimas dankemon al la bjalistoka ĉefdiocezo pro la papaj jaroj de Sankta Patro Johano Paŭlo la 2a. La stratoj, de kiuj oni povas vidi tion, nomiĝas Zachodnia kaj Kazimierz Pułaski. Unu el tiuj stratoj estas daŭrigo de la ĉefa avenuo de la eksa ĝardenurbo, kaj ĝi longas de oriento al okcidento.\n\nLa priskribita armena monumento konfirmas, ke la multkultura Podlaĥio ankoraŭ disponigas al ni novajn malkovrindajn lokojn.", "author": "Paweł DZIENIS", "categories": ["Aktuale", "POLLANDO", "Moderna vivo"], "audio_links": null}
{"url": "https://www.monato.be/2021/012941.php?p", "title": "Ĉu bovido povas antaŭsenti la morton?", "published": "2021-12-01 00:00:00", "content_text": "Tian demandon ni ne ofte starigas. De kelka tempo publikiĝas sciencaj esploroj pri inteligenteco de bestoj, kiun tradicie oni facile malestimas: ekzemple, elefantoj longe memoras la padojn de ili tretitajn; korvoj kapablas efektivigi kompleksajn agojn. Sed, ĉu ili konscias pri la morto?\n\nAntaŭ nelonge virbovido preskaŭ plenkreska estis kondukata al la buĉejo de Feurs – urbeto apud Saint-Étienne, proksime de Liono. La 5an de augusto 2021, tuj antaŭ ol eniri la lokan buĉejon, la bovido eskapis de sia proprietulo.\n\nMalgraŭ la korpopezo de 500 kg ĝi trotadis preskaŭ unu kilometron ĝis la centro de la urbo. Imagu la panikon! Feliĉe en tiom frua horo, la dungitaro de la buĉejo, vokita por helpo, sukcesis gvidi ĝin al la buĉejo. Sed denove ribelis la besto: kiam ĝi alvenis al la buĉejo ĝi denove forkuris kaj rifuĝis en arbareto! Kio okazis en ĝia kapo? Ĉu ĝi sentis la akran odoron de la buĉejo? (Odoron, kiun verŝajne ĝi ne konis.) Ĉu ĝi komprenis, ke temas pri mortodanĝero? Plia forkuro montras decidemon, ĉu ne?\n\nOni vokis por helpo la fajrobrigadistojn kaj ties specialan teamon pri bestoj. Ili dormigis la bovidon per pafita anestezilo. Ĉu finite? Tute ne, ĉar la bovido sin kaŝis en malfacile alirebla arbareto. Unue necesis fosmaŝino, per kiu oni malfermis vojon tra heĝo kaj poste tiris la dormantan beston. Nu, finfine al la buĉejo, ĉu? Tio ankoraŭ ne eblis, ĉar post anestezo viando fariĝas nemanĝebla. La proprietulo fine remetis la bovidon en sian herbejon. Ĉu por longa tempo?\n\nEmociite de la evento, kiun spegulis lokaj radio kaj ĵurnalo La Tribune , oni tuj faris petskribon por savi la vivon de la besto. Jen la efikeco de perreta amaskomunikado! Membro de asocio por la bono de bestoj, Veronica Falzone, lanĉis alvokon per Tvitero. Unu horon poste ŝi ricevis respondon de Fonduso Brigitte Bardot 1 .\n\nAlia loĝanto, Gisèle Souchon, starigis ŝparkason en Interreto kaj en kelkaj horoj sukcesis arigi pli ol 1300 eŭrojn! Tiu sumo ebligis pagi al la buĉejo – oficiala proprietulo de la ĵus aĉetita bovido – kaj pagi la transporton al bovbredejo en Normandio. La virbovido trankvile vivos la reston de sia vivo, eble 20 jarojn, en tiu parko.\n\nTia evento estigas multajn pripensojn: Unue, kiel rimarkigis Falzone, la besto komprenis, kio atendas ĝin. Ĝi iel sentis mortominacon kaj fuĝis. „Ĉu la ribelo de tiu besto, kiu volis savi sian vivon, povos veki homajn konsciojn pri la rilato inter vivanta estulo, kapabla je emocioj, kaj tio, kion oni trovas sur niaj teleroj?” ŝi demandas. Fakte, la inteligenteco de bestoj estas verŝajne multe pli kompleksa, ol estas ĝenerale supozate.\n\nPlian fojon mi estas surprizita de la rapideco kaj efikeco de la tiel nomataj „sociaj retejoj”, kvankam foje ili estas misuzataj por diskonigi ne-verajn novaĵojn. Sen tiaj retejoj, la bovido estus denove kondukita al sia fino.\n\nFrapas min ankaŭ la povo de „emocio”: tiun malfeliĉan sed kuraĝan bovidon oni nepre savu, dum ĉiuj bone scias, ke oni buĉas milojn da bovoj ĉiutage. Kial ĝin sed ne aliajn? Ĉu ĉiuj mondonacintoj estas vegeteranoj? (Aŭ eĉ veganoj?) Certe ne. Multaj plu manĝos viandon, sen konsideri la kontraŭdiron, sed plu respektante siajn dietojn.\n\nEn la nuna mondo okazas tro da danĝeraj eventoj: tertremoj, incendioj, inundoj, ekstremaj sekeco kaj poluado, epidemioj, militoj ktp. La klimatŝanĝiĝo estas nun evidenta. Multaj civitanoj konscias pri la neceso ŝanĝi niajn vivkutimojn. Inter tiuj aferoj estas la bestobredado, kiu okupas vastajn terenojn. Amasa bredado de bovoj, porkoj kaj aliaj bestoj en eŭropaj landoj devigas importi sojon el aliaj landoj, kiel Brazilo. Laŭ ekonomia vidpunkto, tiuj landoj iel respondecas pri la senarbarigo en Amazonio!\n\nLa nuna loĝantaro sur la tero jam atingas kvanton de pli ol sep miliardoj da homoj. Nutri ĉiujn eblas, sed ne laŭ la nuna modelo, kiu malŝparas resursojn kaj damaĝas la naturmedion.", "author": "Pierre GROLLEMUND", "categories": ["Aktuale", "BESTOJ", "Moderna vivo"], "audio_links": null}
{"url": "https://www.monato.be/2021/012942.php?p", "title": "Mirinda rusta trezoro", "published": "2021-12-01 00:00:00", "content_text": "270 tunoj da fero pendanta en alteco de 25 metroj super la rivero subite kaptis nian atenton. „Kial ĉi tiu monstro ne kolapsas en la akvon?”, demandis mia edzino. Tio okazis la pasintan aŭguston, kiam ni vizitis la urbon Smiths Falls en Ontario, Kanado. Ni neniam vidis ion similan. La amaso da rusta metalo turis super la rivero kaj ŝajnis malobei la leĝon de gravito. Kion ni rigardis, tio estis la baskula ponto de Smiths Falls ( Smiths Falls Bascule Bridge ). Ĉi tiu „ruliĝanta-leviĝanta” baskula ponto estas elstara frua ekzemplo de tio, kio tiam estis nova koncepto pri moveblaj pontoj kaj nun estas la plej malnova plu ekzistanta tiaspeca strukturo en Kanado.\n\nDum la dua duono de la 19a jarcento aperis nova problemo en la transporta industrio. Akvovojoj kaj fervojoj estis en konflikto. Pli da pontoj estis necesaj por trajnoj transirantaj riverojn, sed pontoj ofte blokis ŝipojn veturantajn sur la riveroj. La tiamaj tipoj de moveblaj pontoj estis kaj klapponto (ekz. Turo-ponto de Londono) kaj turnponto (ekz. la turnponto de la rivero Tyne). La mekanismo de klapponto devis levi la tutan pezon de la ponto. La mekanismo de turnponto, situanta meze, turnis la ponton horizontale 90 gradojn. Tiuj tipoj de pontoj estis multekostaj kaj uzis multan tempon kaj energion por funkcii.\n\nPor solvi la problemon la usona inĝeniero William Scherzer inventis en 1893 novan koncepton pri moveblaj pontoj priskribitaj kiel „ruliĝanta-leviĝanta”. La principo estas ege simpla. Prenu la ponton kun kontraŭpezilo kaj alfiksu la masocentron al solida strukturo. Aldonu ne-kompleksan mekanismon al la masocentro por movi la ponton supren kaj malsupren. La sola energio bezonata por aktivigi la mekanismon estas tiu, kiu devas esti uzata por kontraŭagi la frotan reziston. Baldaŭ vidiĝis pli kaj pli da pontoj de ĉi tiu nova tipo, kiu nomiĝas „Scherzer-ponto”.\n\nEn la 1910aj jaroj la urbo Smiths Falls kreskis. Ĝi situis inter la grandaj urboj Otavo kaj Toronto, inter kiuj estis multe da ekonomia agado. Du transportmanieroj estis haveblaj: ŝipoj tra la rivero Rideau kaj trajnoj laŭ la kanada norda fervojo ( Canadian Northern Railway ). En Smiths Falls estis problemo: la rivero kaj la fervojo koliziis. La transporto de varoj ofte estis interrompata, kaŭzante multajn financajn perdojn.\n\nEn 1913, por solvi la problemon, la kompanio pri pontoj Dominion Bridge Company konstruis Scherzer-ponton en la urbo. La ponto longis 21 metrojn kaj pezis 270 tunojn. La konstruaĵo estis tiel bonega, ke la frotado de la moviĝanta mekanismo estis preskaŭ nula. Fakte unu viro povis levi kaj mallevi la ponton tirante ĉenon. La baskula ponto de Smiths Falls fariĝis loka fenomeno: homoj el la tuta Nord-Ameriko venis por vidi ĝin kaj lerni kiel konstrui tiun tipon de ponto.\n\nLa baskula ponto de Smiths Falls estis uzata ĝis 1978. Miloj da trajnoj trapasis ĝin kaj miloj da ŝipoj pasis sub ĝi. Tio atestas pri la eksterordinara kvalito de ĝia konstruo. La daŭra simpleco de la koncepto de William Sherzer estas okulfrapa.\n\nEn 1983 la kanada komisiono pri historiaj lokoj kaj monumentoj deklaris ĝin nacia trezoro.", "author": "Mario MOREL", "categories": ["Aktuale", "KANADO", "Moderna vivo"], "audio_links": null}
{"url": "https://www.monato.be/2021/012947.php?p", "title": "Vintra fabelo", "published": "2021-12-01 00:00:00", "content_text": "Julian Modest (plumnomo de la bulgaro Georgi Mihalkov) estas tre verkema aŭtoro. Fine de la nova libro troviĝas listo de 27 liaj eldonitaj verkoj; ĉiujare aperas po du-tri novaj, en 2020 estis eĉ ses! Ŝajne, eĉ István Nemere siatempe verkadis malpli intense.\n\nLi verkas am-, krim- kaj eĉ spion-romanojn, diversajn novelojn – kutime tro sentimentalajn. Sed ne nur. Jen lia nova libro: Mirakla fabelo , lia dua porinfana post La aventuroj de Jombor kaj Miki (ĉi-jare premiita en Belartaj Konkursoj de UEA kiel infanlibro de la jaro).\n\nOkjara knabo Viktor kun siaj amikoj faras neĝhomon – samkiel infanoj en ĉiuj landoj, kie aperas neĝo. La neĝhomo ensonĝe venas al Viktor kaj petas lin fari alian neĝhomon – por ke li ne enuu sola. La infanoj faras. Kaj poste la du neĝhomoj okazigas al Viktor miraklan vojaĝon, dekomence al la lando de „Avo Nikolao” (tiel en la libro, alilande konata kiel Avo Frosto – tiu, kiu faras novjarajn donacojn al infanoj tra la mondo). Viktor petas la miraklan Avon iel ĝojigi lian amikon Kalin, kiu havas malsanan patron kaj vivas malriĉe. Kaj la Avo diras: „Diru al Kalin, ke vi pretas helpi lin. Diru, ke vi estas lia plej bona amiko. Ne gravas, ĉu oni donacos ion al iu. Eĉ la plej granda donaco ne feliĉigos homojn. Kiam iu havas malfacilaĵojn, li bezonas ne donacon, sed veran amikon. Vera amiko pretas ĉiam helpi.”\n\nSekvatage Viktor donacas al Kalin bonan libron, kaj poste ili duope iras al la miraklaj neĝhomoj kaj kune vojaĝas en Mirindan Landon. En tiu lando oni povas manĝi dolĉaĵojn senpage kiom ajn, homoj scipovas flugi ... sed infanoj nur sidas hejme kun siaj komputiloj, kaj nur tiamaniere kontaktas unu la alian kaj ekkonas la mondon. Viktor kaj Kalin komprenas, ke ilia reala lando estas pli bona – kaj revenas hejmen. La knabino Helena, kun kiu ili konatiĝis en Mirinda Lando, eĉ ne volas reciproki viziton. „Ja, mi klarigis al vi, ke ni, la loĝantoj de Mirinda Lando, neniam kaj nenien veturas. Nia lando estas belega, kaj ni ne bezonas vidi alian landon, esti en alia lando. Ĉi tie ni fartas bone.” Fine la neĝhomoj adiaŭas la knabojn – ja ili ne povas ekzisti en varmo, sed promesas reveni sekvavintre.\n\nTemas pri naiva fabelo – tamen, eble, ĝuste tiel indas diri al infanoj, ke la reala mondo nekompareble pli bonas ol la virtuala, ke vera amikeco pleje gravas. Laŭ la stilo kaj etoso oni supozus, ke ĝin povus verki virino – eble Lenke Szász, aŭ Luiza Carol, aŭ Júlia Sigmond ... tamen fine de la antaŭlasta ĉapitro ni legas: „Helena estis la plej bela knabino en la mondo, havanta bluajn kiel montaraj lagoj okulojn kaj orecan hararon” – do restas neniaj duboj pri la aŭtoreco. Ja tiun frazon povus skribi nur Julian Modest.\n\nLa fabelo konsistas el 18 unupaĝaj ĉapitretoj. Simpla klara lingvaĵo, konvena por infanoj. Plaĉa aspekto. Iom tro malgranda litertipo: kutime porinfanajn librojn oni presas grandlitere, kvankam tiu tradicio ne estas racia, ja infanoj normale havas pli bonan vidkapablon ol plenaĝuloj. En Esperanto treege malmultas libroj porinfanaj, precipe por la aĝo 5-8 jaroj, kiam – se la infano posedas la lingvon – tre gravas hejmigi lin/ŝin en nia kulturo. Do bone, ke tiu libro aperis.", "author": "Valentin MELNIKOV", "categories": ["Aktuale", "La aŭtoro"], "audio_links": null}
{"url": "https://www.monato.be/2021/012956.php?p", "title": "Vortumo malproksimigas pacon", "published": "2021-12-01 00:00:00", "content_text": "Japanio havas kun ĉiuj siaj najbaroj nesolvitajn teritoriajn disputojn: dum tiuj kun Koreio kaj Ĉinio koncernas malgrandajn insulojn sen loĝantoj, la pretendo al Rusio havas alian, gravan karakteron.\n\nLa 8an de aŭgusto 1945, en la lasta fazo de la dua mondmilito, Sovetio, spite la interkonsenton pri neŭtraleco subskribitan en 1941, deklaris militon kontraŭ Japanio 1 kaj okupis la sudan Saĥalenon, la kurilajn insulojn kaj kvar insulojn sude de ili (Etorofu, Kunaŝiri, Habomai kaj Ŝikotan).\n\nEn septembro 1951, 48 landoj kaj Japanio subskribis pactraktaton, formale finante la konflikton inter si. Sovetio, tamen, rifuzis aldoni sian subskribon, kontraŭante la restadon de la usona armeo en Japanio.\n\nEn 1956 Japanio kaj Sovetio starigis diplomatiajn rilatojn, deklarante la komunan deziron atingi pactraktaton, laŭ kiu Habomai kaj Ŝikotan estu redonitaj. Tamen malgraŭ la longdaŭraj traktadoj, tio neniam okazis.\n\nKio estas la ĉefa obstaklo? La supre menciitaj kvar insuloj. Japanio asertis, ke ĝi havas la rajton postuli ilian „redonon”, ĉar laŭ la sanfranciska pactraktato nur la kurilaj insuloj estis ceditaj. Siaflanke Sovetio insistis, ke la ĝusta vortumo devus esti „transdono”, ĉar tiu teritorio apartenas laŭleĝe al Sovetio kiel sekvo de la dua mondmilito.\n\nLa traktado nun daŭras kun Rusio. Vladimir Putin ekhavis stabilan potencon, kaj ekde 2013 la japana ĉefministro Abe Ŝinzo gajnis absolutan plimulton en la japana parlamento. Ambaŭ ŝtatgvidantoj ŝajne deziris kompletigi la pactraktaton kaj normaligi la rilatojn: pli entuziasma estis Abe, kiu dum sia okjara regado renkontiĝis kun sia rusa kolego 28-foje. Tamen, denove, nenia konkreta rezulto realiĝis.\n\nPost la eksiĝo de Abe en septembro 2020, Rusio fortresigas la insulojn, kaj tie oni okazigis militan ekzercadon kaj lokis modernajn misilojn S-300V4 kaj ĉasaviadilojn Su-35. Aldone, en 2020 Rusio amendis sian konstitucion por malpermesi cedadon de disputata teritorio.\n\nMalantaŭ la necedema sinteno de Putin, estas internaj politikaj faktoroj validaj ankaŭ por Ĉinio, Koreio kaj Japanio. Se la registaro cedus iun ajn teritorion al eksterlando (aŭ se ĝi rezignus pri iu pretendo), la politika opozicio tuj deklaros tion perfido kaj ekscitos la koleron de la popolo. Do Japanio daŭre marŝos en neelirebla cirklo pri la teritoriaj disputoj kun siaj tri najbaroj.", "author": "Takasi ISIKAWA", "categories": ["Aktuale", "JAPANIO", "Politiko"], "audio_links": null}
{"url": "https://www.monato.be/2021/012960.php?p", "title": "Terpomkolbaso protektata", "published": "2021-12-01 00:00:00", "content_text": "Ĉiu geografia regiono havas sian tipan kaj ŝatatan manĝaĵon. La slovakoj ŝatas terpomkolbason (popole slovake liptovské droby ), kiun februare 2021 Eŭropa Komisiono enskribis en EU-registron de protektataj konservindaĵoj. Ĝi estis nomata en fora estinteco ankaŭ manĝaĵo de malriĉuloj.\n\nLa unua parto de la slovaka nomo ( liptovské ) devenas de la nomo de la regiono Liptov, kiu situas en nord-meza Slovakio kun areo de pli ol 2000 km 2 . La unua mencio pri la liptova regiono, kiu nun estas ligata precipe al kultivado de altkvalitaj terpomoj, devenas de la jaro 1231. En ĉi tiu regiono, terpomo (popole nomata „dua pano”) kaj diversaj specifaj produktoj faritaj el ĝi iĝis unu el la ĉefaj elementoj de la nutrado de la malriĉa loĝantaro.\n\nLa dua parto de la nomo ( droby ) nomas en la loka dialekto manĝeblajn internaĵojn de hejmaj bestoj, t.e. porkajn kaj bovajn intestojn. La nomo liptovské droby komencis uziĝi en la unua duono de la 19a jarcento, kaj ĝi ankoraŭ estas uzata.\n\nLiptovské droby estas praktike speciala speco de kolbaso, kies enhavo estas farata nepre el terpomoj. Por produktado de terpomkolbaso oni bezonas terpomojn, lardon, porkan grason, cepon, majoranon, nigran pipron, salon, ajlon, grion kaj porkajn aŭ bovajn intestojn.\n\nLa raspitaj terpomoj estas miksataj kun muelitaj lardogrivoj, cepoj kaj spicoj, kaj poste ĉio estas miksata kun grio. Porkajn aŭ bovajn intestojn oni farĉas per la tiel preparita miksaĵo ĝis la dezirata longo de 10-25 cm. Ĉe la ekstremaĵo ili estas fermitaj per ligna pikstangeto.\n\nLa fina produkto havas rondan sekcon kaj formon de kurba cilindro, kies diametro estas inter 3 kaj 5 cm, kaj la pezo inter 100 kaj 300 g. Fine, la terpomkolbason oni kuiras en sala akvo kaj poste fridigas. Laŭ oficiala normo la kvanto da terpomoj estas inter 75 kaj 85 % de la pezo; da grivoj inter 8 kaj 10 %, da porkograso 5 % kaj da salo maksimume 1,7 %.\n\nAntaŭ la konsumo terpomkolbaso devas esti bakita kun porkoleo. Oni kutime manĝas ĝin kun acida brasiko, kukumo, beto aŭ acida legommiksaĵo.\n\nĈi tiu specifa speco de terpomkolbaso estis kaj estas populara frandaĵo okaze de diversaj lokaj festoj. Por la regiono Liptov ĝi estas ne nur simbolo de malnova kulturo kaj bela tradicio, sed ankaŭ signifoplena, kvankam eta, enspezo.", "author": "Julius HAUSER", "categories": ["Aktuale", "GASTRONOMIO", "Moderna vivo"], "audio_links": null}
{"url": "https://www.monato.be/2021/012970.php?p", "title": "Ĉu nova malvarma milito?", "published": "2021-12-01 00:00:00", "content_text": "Disputoj inter Argentino kaj Britio pri la Falklandaj/Malvinaj Insuloj estas oftaj. La du landoj alfrontiĝas ne nur diplomatie, sed ankaŭ armile: jam antaŭ preskaŭ kvar jardekoj ili militis pri la suvereneco super tiuj teritorioj en la suda Atlantiko. Argentino kaj Britio estas du el la sep landoj, kiuj havas pretendojn pri partoj de Antarkto 1 , kaj iuj el tiuj teritoriaj postuloj estas reciproke konfliktaj. Nun aldoniĝis nova kialo por disputi.\n\nNovan malakordon kaŭzis konstruado de nova profundakva haveno en Falklandoj/Malvinoj, post la difektiĝo de la nuna FIPASS (Falklanda transira haven- kaj stokad-sistemo) konstruita en 1984 kaj ne plu sekura, laŭ Barry Elsby, membro de la leĝofara asembleo de la insularo.\n\nEn februaro 2020 estis anoncite, ke la konstrulaboroj pri tio, kion Elsby priskribis kiel „unu el la plej grandaj projektoj en la historio de la insuloj”, estas aljuĝitaj al la brita-nederlanda firmao BAM Nutall . La aŭtoritatoj de la insuloj raportis, ke la nova haveno estos konstruita proksime de la nuna kaj ke ĝi funkcios „ne pli malfrue ol komence de 2024”. La administra direktoro de BAM Nuttall , Martin Bellamy, diris, ke la nova haveno „subtenos la lokan ekonomion, inkluzive fiŝkaptadon, turismon kaj ŝipadon, kaj faciligos la ekonomian kreskon antaŭvidatan en la estonteco”.\n\nMalgraŭ la avantaĝoj por la lokanoj, ĉi tiu laboro kaŭzis koleron de politikistoj en Argentino kaj maltrankvilon de tiulandaj fakuloj pri Antarkto.\n\nDek ok monatojn post la anonco, en aŭgusto 2021, la registrao de la plej suda provinco de Argentino, kies oficiala nomo estas „Fajrolando, Antarkto kaj la Sud-Atlantikaj Insuloj” (ĝi inkluzivas Falklandojn/Malvinojn 2 ), plendis pri BAM Nutall , ĉar la firmao sen rajtigo eklaboris en tiu regiono.\n\nPoste, meze de la monato, senatano Pablo Blanco pledis antaŭ la argentina parlamento, ke ĉi tiu projekto havas la finan celon vastigi britan regadon super la blanka kontinento. „Per la konstruado de ĉi tiu haveno, Britio intencas firmigi sian koloniismon en Malvinoj kaj la regiono kiel lanĉilon por etendi sian influon al Antarkto”, akuzis Pablo Blanco. Liaopinie, inter la celoj de la nova haveno estas ankaŭ „provizi loĝistikajn servojn al aliaj eŭropaj landoj, kiuj havas interesojn en la blanka kontinento”.\n\nDEF , argentina revuo pri defendaj, energiaj kaj sciencaj aferoj, klarigis en raporto publikigita komence de aŭgusto, ke vojaĝo de ĉirkaŭ cent teknikistoj kaj sciencistoj de la germana Instituto Alfred Wegener alarmis argentinajn specialistojn pri Antarkto. La fakuloj forlasis Hamburgon voje al la germana bazo Neumayer 3 en Antarkto. La revuo atentigis, ke ĉi tiu vojaĝo kaj la konstruado de „nova brita haveno en Falklandoj/Malvinoj specialigita por antarktaj servoj estas indikoj de agresema brita politiko allogi klientojn de la internacia antarkta komunumo”.\n\nĜis nun multaj el la landoj, kiuj pretendas partojn de Antarkto, kaj el la ceteraj 35 landoj, kiuj havas konstantajn bazojn sur la blanka kontinento, aliris tien ekde la du plej proksimaj punktoj: Ushuaia en Argentino aŭ Punta Arenas en Ĉilio (situanta ĉirkaŭ 150 kilometrojn pli norde). Sed laŭ la sama raporto de DEF , ĉi tiuj landoj, situantaj plejparte en la norda hemisfero, povus serĉi aliajn alirvojojn, ĉar „sud-amerikajn havenojn karakterizas administraj obstakloj”. Krome, laŭ specialigitaj amaskomunikiloj, en tutiĝinta mondo pli kaj pli gravas redukti transportkostojn. Tiusence oni reliefigas, ke, preter la britaj planoj, ankaŭ Ĉilio jam loĝistike superas Argentinon.\n\nMalgraŭ ĉio, parto de la fakuloj pri Antarkto opinias, ke pli ol enfokusigi britajn planojn, Argentino devas koncentriĝi pri tio, ke ĝi pli bone profitu de sia privilegia geografia pozicio. „Proksimeco al Antarkto permesas al ni formi operacian kaj sciencan loĝistikan poluson nacie kaj internacie, kio ebligas al ni pozicii nin kiel mondreferencon”, diras la ĵurnalisto Susana Rigoz, specialisto pri antarktaj temoj.\n\nAlejandro Bertotto, eksa provinca direktoro pri Antarkto kaj eksa estro de la antarkta bazo San Martín, diris al DEF , ke en la 1990aj jaroj ekzistis ambicia projekto (sponsorata de la Interamerika Banko por Disvolviĝo) por establi en Ushuaia „internacian sistemon de porantarkta loĝistiko”.\n\nLa planoj inkluzivis instaladon de stacio de aera ŝarĝo, de mara ŝarĝa finstacio kaj loĝlokon por scienca personaro survoje. En Antarkto, ĉe la bazo Petrel, estis planata kargostacio por servi la argentinajn kaj alilandajn bazojn, sed la sud-amerika lando rezignis pri tiuj projektoj pro la daŭraj ekonomiaj krizoj. „Bedaŭrinde Argentino ne scipovis trafi la antarktan loĝistikan trajnon”, lamentas Bertotto.\n\nLa Antarkta Traktato estas internacia interkonsento celanta difini la uzojn, kiuj laŭ la unua artikolo devas esti nepre pacaj, de la neloĝataj teritorioj situantaj sude de la 60 o de latitudo. Ĉu la paca situacio ankoraŭ longe validos, aŭ kolapsos pro la kreskantaj tensioj inter la landoj? Respondo ne estas en la raporto de la revuo DEF , sed estas klare, ke la unua lando en la mondo, kiu instalos konstantan bazon en Antarkto kaj proklamos sian suverenecon tie, havos grandan avantaĝon super la ceteraj konkurantoj.", "author": "Blas URIEL SOSA", "categories": ["Aktuale", "ANTARKTO", "Politiko"], "audio_links": null}
{"url": "https://www.monato.be/2021/012972.php?p", "title": "La distanco restas granda", "published": "2021-12-01 00:00:00", "content_text": "La EU-parlamentano kaj prezidanto de la komisiono pri rilatoj kun Ĉinio Reinhard Bütikofer (Verda Partio) asertis, ke la subskribo de t.n. Tutampleksa Interkonsento pri Investoj povas okazi nur, se la azia giganto garantios ene de siaj landlimoj respekton de homaj rajtoj kaj ĉesigon de la trudlaboro, kiun plenumas ujguroj en Ŝinĝjango.\n\nDanke al laboremo de sia popolo kaj al sia lerta politiko Popola Respubliko Ĉinio intertempe atingis grandan financan povon kaj aĉetis en Eŭropo signifajn porciojn ne nur de gravaj havenoj (Hamburgo en Germanio, Pireo en Grekio), sed ankaŭ de kernaj firmaoj kiel Daimler (aŭtoj), KUKA (robotoj por industrioj), Syngenta (semoj, pesticidoj) kaj Pirelli (pneŭmatikoj).\n\nRezulte, la azia ekonomia ŝtatpotenco ekhavis grandan influpovon ekster siaj limoj. Kelkaj landoj, ekzemple, iĝis finance dependaj de Ĉinio: inter ili estas Grekio, kiu baris komunan eŭropunian deklaron pri neglektado de homaj rajtoj en la azia giganto.\n\nLa berlina neregistara organizaĵo Eŭropa Centro por Konstituciaj kaj Homaj Rajtoj akuzis pri „kompliceco en krimoj kontraŭ la homaro” gravajn firmaojn kiel Hugo Boss , C&A, Lidl , Aldi Nord kaj Aldi Süd , kiuj profitis „rekte aŭ nerekte” de la laboro, al kiu estas devigataj la ujguroj de Ŝinĝjango. Aprile la kontraŭkorupta grupo Sherpa prezentis raporton pri simila implikiteco de francaj multnaciaj kompanioj.\n\nEn la tiel nomataj aŭtonomaj regionoj Tibeto, Ŝinĝjango Ujgura kaj Interna Mongolio la loĝantaro plendas pri malrespekto de bazaj homaj rajtoj. Ankaŭ el aliaj partoj de Ĉinio alvenas raportoj pri torturoj kaj limigoj de religia libereco. Krome, la komunisma registaro pli kaj pli ignoras, ke Honkongo havas 50-jaran garantion sub la principo „Unu lando, du sistemoj” – ĝis la jaro 2047. Simile okazas pri Tajvano, kiun Ĉinio konsideras sia teritorio; la plimulto de la loĝantaro de la insulo, tamen, preferas sendependecon. Kiam Litovio decidis malfermi reprezentejon en tiu insulo, ĝia ambasadoro en Pekino estis devigita forlasi Ĉinion.\n\nLa distanco inter Eŭropa Unio kaj Ĉinio pri la respekto de la homaj rajtoj restas granda; la subskribo de la Tutampleksa Interkonsento pri Investoj – antaŭe planata por la unua duono de 2022 dum la franca prezidanteco de la Konsilio de Eŭropa Unio – ĉiam pli malproksimiĝas.", "author": "redakcio, surbaze de komuniko de Manfred Westermayer", "categories": ["Aktuale", "EŬROPA UNIO - ĈINIO", "Politiko"], "audio_links": null}
{"url": "https://www.monato.be/2021/012974.php?p", "title": "Pedro Castillo sin prezentis", "published": "2021-12-01 00:00:00", "content_text": "La prezidento de la respubliko Peruo, Pedro Castillo [kastijo], unuafoje elpaŝis antaŭ la 76a Ĝenerala Asembleo de Unuiĝintaj Nacioj en Novjorko, deklarante, ke li strebos plifortigi la respekton al la juro kaj la dividon de povoj. Gajninte en aprilo 2021 la decidan rebaloton kontraŭ Keiko Fujimori [kejko fuĵimori] 1 , li okupas sian postenon ekde la 28a de julio 2021. Lia partio „Libera Peruo”, fondita en 2007, havas socialisman orientiĝon.\n\nEn 2017, Castillo, kiel estro de la sindikato de edukaj laboristoj, fariĝis unu el la gvidantoj de tutlanda instruista striko, kies celoj estis plialtigo de salajroj, elpago de la nepagitaĵoj kaj pli alta buĝeto por instruado. La 24an de aŭgusto 2017 estis publikigita registara dekreto, per kiu la registaro plenumis parton de la postuloj de la strikantoj, minacante maldungi la daŭrigontojn. Kelkajn tagojn poste, Castillo anoncis la ĉesigon de la striko, ĉar ĝiaj ĉefaj celoj estis atingitaj.\n\nEn sia parolado Pedro Castillo konklude diris, ke jam 25 jarojn la ekonomio de Peruo daŭre kreskas, sed la malfavoraj konsekvencoj de la pandemio en la nacia ekonomio devigas transiri al respondeca makroekonomia administrado por pligrandigi la kreskadon kaj por plibonigi distribuadon de la profito.\n\nPrezidento Castillo strebas malfermi dialogon kun la centraj partioj kaj anstataŭigis la ĉefministron Guido Bellido, elstarulo de la maldekstra frakcio de „Libera Peruo”, per la 46-jaraĝa modera politikistino Mirtha Vásquez. Tiu ĉi decido speguliĝos ankaŭ en la perua internacia politiko, plu izolante Venezuelon, regatan de Maduro.\n\nPer tiu ĉi teksto la aŭtoro partoprenas en la konkurso „Premio Paul Gubbins por Nova Ĵurnalisma Talento”", "author": "Gustavo VILLANUEVA CHáVEZ", "categories": ["Aktuale", "PERUO", "Politiko"], "audio_links": null}
{"url": "https://www.monato.be/2021/012977.php?p", "title": "Litovio forbariĝas", "published": "2021-12-01 00:00:00", "content_text": "Litovio havas 679 kilometrojn longan ŝtatlimon kun Belorusio, kiu estas ankaŭ ekstera limo de Eŭropa Unio. Parto de la limo estas barita kaj ekipita per modernaj teknologiaj rimedoj; pli ol 100 km etendiĝas laŭ bordoj de riveroj kaj lagoj, kie neniu fizika baro estas aranĝita; kaj restas ankaŭ parto, kie pri la landlima sekureco zorgas limgardistoj.\n\nĈi-somere la litova registaro firme decidis, ke sur la ŝtatlimo devas aperi fizika barilo. La estro de la ŝtata limgarda servo Rustamas Liubajevas prezentis la koncepton de estonta barilo: ĝi estos farita el du fizikaj komponantoj: spirala tranĉdrato supre sur kvar metrojn alta metala barilo.\n\nKial do la litovoj decidis forbariĝi? Tio okazas pro subita granda fluo da kontraŭleĝaj migrantoj el Belorusio. Ili, tamen, ne estas belorusoj, sed homoj el landoj de Azio kaj Afriko, kiuj ne uzas oficialajn limtrapasejojn, sed (kutime nokte) marŝas sur vojetoj kun la celo atingi la mondon de siaj revoj: Eŭropon.\n\nLa migrado eksplode pliiĝis tuj post kiam, la 23an de majo, en la belorusa ĉefurbo Minsko estis surterigita aviadilo de la kompanio Ryanair fluganta el Ateno al Vilnius. La aviadilo estis fluganta en aera spaco de Belorusio, kiam pilotoj ricevis raporton de la belorusa flanko, kvazaŭ en la aviadilo estus eksplodaĵoj kaj ĝi nepre direktiĝu al Minsko (malgraŭ tio, ke ĝi jam estis proksime al la litova ŝtatlimo kaj al la finpunkto de la flugo). Por igi ĝin ŝanĝi la kurson, la aviadilon gvidis belorusaj ĉasaviadiloj MiG-29 kaj milita helikoptero Mi-24. Post kiam la aviadilo Ryanair kun pli ol 170 pasaĝeroj surteriĝis en Minsko, en ĝi tuj estis arestita la estro de la belorusa opozicia amaskomunikilo „Nexta” Roman Protasević.\n\nPro tiu ago multaj landoj malpermesis al belorusaj aviadiloj flugi en ilia aera spaco. Krome, la prezidento de Belorusio Lukaŝenko devas alfronti multajn ekonomiajn sankciojn; reage al la malfavora situacio, li furioze minacis la najbarajn landojn per invado da neleĝaj migrantoj.\n\nRezultoj aperis baldaŭ. Plurdekoj da neleĝaj migrantoj ĉiunokte aperadis ĉe la limo belorusa-litova, celante eniri Eŭropan Union.\n\nKontraŭleĝa enmigrado okazadis ĉiujare. Ekzemple, pasintjare 81 eksterlandanoj kontraŭleĝe transiris la limon kun Belorusio, kaj en 2019 – 46 homoj. En la antaŭaj jaroj ĉi tiu nombro variis de kelkdek ĝis cent. Tamen ĉi-jare migrado kreskis je nekutima grado: dum nur kelkaj monatoj ĉe la ŝtatlimo estis arestitaj pli ol 4100 kontraŭleĝaj migrantoj. Tiaj draste kreskintaj fluoj kreis pliajn zorgojn por oficialuloj, kaŭzis problemojn pri loĝado kaj provizado de neatenditaj gastoj, kaj pezan ŝarĝon por la departemento pri migrado, kiu devas pritrakti jurajn aferojn. Pro tia situacio en Litovio estis deklarita krizostato.\n\nLitovaj aŭtoritatoj kaj politikistoj asertas, ke tio ne estas „normala” krizo, kiun kaŭzas migrado, sed celkonscia hibrida agreso de Belorusio kontraŭ Litovio kaj Eŭropa Unio reage al la sankcioj de Eŭropa Unio. La belorusa registaro mem diras, ke pro la sankcioj, kiujn tiu enkondukis por puni la reĝimon pro subpremado de la opozicio ĝi ne plu haltigas migrantojn strebantajn al Eŭropa Unio.\n\nEkde aŭgusto la ministrejo pri internaj aferoj rajtigis la limgardistojn reirigi kontraŭleĝajn migrantojn alvenantajn en Litovion. Rezulte la migrokvanto falis ĝis dekoj, kaj ĝi ne plu kreskas draste. Migrantoj venantaj el Belorusio komencis esplori novajn translimajn vojojn: ekzemple, tra Pollando.\n\nLitovio aprobis proceduron por libervola reveno. La departemento pri migrado informis enmigrintojn pri financa subteno por tiuj, kiuj esprimas deziron reveni al sia hejmlando. Kompense ili ricevas revenbiletojn kaj sumon de 300 eŭroj. Tiu eblo evidente ne aspektas tiom alloga, ĉar ĝis nun nur 130 personoj decidis profiti de ĝi. La aliaj diras, ke ili ne pretas akcepti tiom malgrandan sumon, dum por migri al Eŭropo ili elspezis 25-oble pli.\n\nLa ministrejo pri internaj aferoj raportis, ke azilon petis pli ol 2600 enmigrintoj. Ĝis la mezo de septembro estis pritaksitaj 600 petoj, sed neniu el ili estas oficiale aprobita. Tio okazis, ĉar la litovaj aŭtoritatoj konsideras la petintojn ekonomiaj migrantoj.\n\nLa litovaj leĝoj antaŭvidas, ke nur dum ses monatoj kontraŭleĝaj enmigrintoj povas esti prizorgataj. Kio okazos poste? Cirkulas opinio, ke ili devus esti resenditaj al la landoj de sia deveno. Tamen la problemo estas, ke Litovio ne havas jure aprobitan modelon por fari tion kaj ke, krome, tiuj landoj ofte eĉ ne volas reakcepti siajn civitanojn kaj penas eviti ajnan tiurilatan kunlaboron. Do, la nuna situacio restas neklara kaj por la litoviaj aŭtoritatoj, kaj por la kontraŭleĝaj enmigrintoj. Interalie, la ministrejo pri internaj aferoj komence de oktobro informis, ke el iom pli ol 4000 kontraŭleĝaj enmigrintoj ĉirkaŭ 700 sukcesis eskapi el la tendaroj.", "author": "LAST", "categories": ["Aktuale", "MIGRANTOJ", "Politiko"], "audio_links": null}
{"url": "https://www.monato.be/2021/012980.php?p", "title": "Ĉampioneco pro kovimo", "published": "2021-12-01 00:00:00", "content_text": "Komence de ĉi tiu jaro, Serbio havis rekordan kvanton da vakcinitaj homoj, sed nun la rekordo rilatas al la nombro de malsanuloj pro kovimo.\n\nMultaj homoj decidis ne vakciniĝi, kvankam Pfizer , BioNTech , Sputnik V , Sinopharm , Oxford AstraZeneca (kaj lastatempe ankaŭ Moderna ) estas vakcinoj aprobitaj de la serba reguliga agentejo pri kuraciloj kaj medicinaj aparatoj.\n\n„Ne estas tempo por pripensi, sed por urĝe komenci la devan vakcinadon de sanlaboristoj, kaj poste de aliaj grupoj de loĝantoj, kiuj havas gravan riskon aŭ povas amase infekti aliajn pro la naturo de la laboro, kiun ili faras”, diras Predrag Kon, konata serba epidemiologo.\n\nĜis nun 2,7 milionoj da homoj ricevis la vakcinon (unua, dua kaj tria dozoj). La ĉina vakcino Sinopharm plej konsumiĝis (3,4 milionoj da dozoj), sekvata de Pfizer (1,2 milionoj), tamen ĝis nun mortis preskaŭ 10 000 homoj, kaj la nombro de infektitoj kreskas. La malsanulejoj estas plenaj.\n\n„Ĉirkaŭ 52 elcentoj de la plenkreska serba loĝantaro ricevis vakcinon kontraŭ COVID-19”, diris Mirsad Djerlek, ŝtata sekretario de la Ministrejo pri Sano. Tio ne sufiĉas por atingi kolektivan imunecon, kvankam Serbio komencis amasan vakcinadon en januaro, antaŭ aliaj landoj en la regiono.\n\nLa nesufiĉa nombro de vakcinitoj – precipe ĉe la plej juna loĝantaro – indikas mankon de fido ne nur pri la efikeco de vakcinoj, sed ankaŭ pri la graveco de la sekvoj pro la malsano, kiu forprenis tiom da vivoj en Serbio. Lastatempaj datumoj sugestas, ke la nombro baldaŭ povos esti pli granda ol 10 000.\n\nLa itala milionulo Gianluca Vacchi estis vakcinita en Beogrado, kaj poste per Instagram – kie lin sekvas 20 milionoj da homoj – li publike dankis Serbion.", "author": "Dimitrije JANIčIč", "categories": ["Aktuale", "SERBIO", "Moderna vivo"], "audio_links": null}
{"url": "https://www.monato.be/2021/012987.php?p", "title": "Kial ne Aleksej Navalnij, sed Dmitrij Muratov?", "published": "2021-12-01 00:00:00", "content_text": "En oktobro 2021 la Nobel-premion pri paco ricevis la rusia ĵurnalisto Dmitrij Muratov kaj lia filipina kolegino Maria Ressa. Kial la komitatanoj elektis ĵurnalistojn kaj nome tiujn ĉi?\n\nLa decido de la Nobel-komitato surprizis ĉiujn, ja ambaŭ elektitoj estis ekster la prognozataj venkontoj, kiuj ĝis la lasta momento estis Monda Organizaĵo pri Sano, la ekologia aktivulino Greta Thunberg kaj la belorusa politikistino Svetlana Ciĥanovskaja. Tamen anstataŭ mondfamaj kandidatoj, la komitato elektis du ĵurnalistojn apenaŭ vaste konatajn eksterlande.\n\nOni povus klarigi tion per taktikaj konsideroj, ja temas pri elekto ekvilibra kaj bela. Multaj malkontentas pri reago de Monda Organizaĵo pri Sano al la kronvirusa pandemio, alvokoj de la juna svedino tuj ĉesigi minadon de fosiliaĵoj sonas kiel amara moko nun, kiam Eŭropo denove lanĉas karbajn elektrocentralojn kaj petegas Rusion liveri pli da gaso, kaj la malsperta belorusa politikistino, definitive malgajninta sian lukton por la prezidanta posteno, iĝas tro marĝena figuro.\n\nLa defendado de esprimlibereco, ĉiam pli ofte atakata jen de ŝtataj institucioj, jen de agresemaj plendantoj pri „politika ĝusteco”, estas temo aktuala por la tuta mondo. Viro kaj ino, lando evoluinta kaj evoluonta, eldonaĵo nacilingva kaj anglalingva – ŝajnas, ke ĉiuj devas esti kontentaj.\n\nRestas nur unu demando, almenaŭ rilate la rusian premiiton. Kial inter du rusiaj kandidatoj – la politikisto Aleksej Navalnij kaj la ĵurnalisto Dmitrij Muratov – oni elektis la duan, apenaŭ konatan al vasta publiko eĉ en Rusio? Aleksej Navalnij lastatempe famiĝis tutmonde kaj vetperistoj prognozis lian venkon, foje akceptante vetojn je proporcio 1:10. Ne estas mirinde do, ke la decido de la Nobel-komitato ege indignigis liajn subtenantojn, kiuj plenigis sociajn retojn per protestoj kaj asertoj, ke ankaŭ la Sveda Akademio estas „subaĉetita de Putin” (kiu ankaŭ estis kandidatigita). Sed ni lasu flanke la konspirteoriojn kaj analizu la situacion sobre.\n\nPor kompreni ĝin, necesas pli proksime konatiĝi kun la premiito. La 59-jara Dmitrij Muratov estas profesia ĵurnalisto, plurfoje distingita. En 1993 li partoprenis la fondon de Novaja Gazeta (Nova gazeto) kaj du jarojn poste iĝis ĝia ĉefredaktoro. Nun ĝi estas la plej influa opozicia gazeto en Rusio kaj eble la sola en la mondo, inter kies posedantoj estas du Nobel-premiitoj – 10 % de ĝiaj akcioj apartenas al Miĥail Gorbaĉov.\n\n„Nova gazeto” nur nesignife ŝanĝiĝis dum preskaŭ tri jardekoj. Ĝi ĉiam estis ekstreme kritika rilate la rusiajn aŭtoritatojn kaj servis kiel esprimejo de opinioj de la plej sendependaj aŭtoroj. Ĝi speciale atentas homajn rajtojn kaj malrespekton al ili, precipe en Ĉeĉenio – ĉu fare de lokaj aŭtoritatoj, militistoj aŭ sekurecservoj. Ĝi ofte raportas pri opozicia agado, inkluzive de Aleksej Navalnij, la plej fama rusia opoziciulo.\n\nKiel reagas al tio rusiaj aŭtoritatoj? Foje ĵurnalistaj akuzoj estas neataj (tiel okazis post raporto pri persekutado de samseksemuloj en Ĉeĉenio), sed post pluraj publikaĵoj sekvis ŝanĝo de la oficiala pozicio kiel post la aresto de la ĵurnalisto Ivan Golunov, akuzita pri vendo de kontraŭleĝaj drogoj. Fine li estis liberigita, komplete absolvita kaj prizonon trafis policanoj, kiuj falsis la akuzon kontraŭ li. Post alia publikaĵo pri disverŝo de nafto en Arkto, ŝtata mediprotekta instanco ordonis al la kulpulo, la industria giganto Nornickel , pagi 147 miliardojn da rubloj (du miliardojn da eŭroj).\n\nReagon de Kremlo al la Nobel-premiado esprimis la prezidenta proparolanto Dmitrij Peskov: „Ni povas gratuli Dmitrij Muratov. Li konsekvence laboras laŭ siaj idealoj, li estas fidela al siaj idealoj. Li estas talenta, li estas kuraĝa”. Sekvis gratuloj de aliaj altranguloj, inkluzive de Tina Kandelaki, vic-direktoro de la holdingo Gazprom Media , kiu interalie posedas radiostacion „Eĥo de Moskvo”, la plej influan opozician radiostacion de Rusio.\n\nEn februaro 2021 Muratov partoprenis neoficialan renkontiĝon de ĉefredaktoroj kun Putin kaj profitis por transdoni al la prezidento liston de infanoj, kiuj bezonas multekostan kuracadon (ĉefe pri spina muskola atrofio – t.n. SMA). Post du semajnoj al li telefonis Dmitrij Peskov por sciigi, ke tiuj personoj ricevos la necesan helpon.\n\n„Vi diros, ke mi estas komplico de la reĝimo, sed diru tion al la gepatroj de infanoj kun SMA”, respondis Muratov al kritikantoj. „Diru al ili, ke ili ne prenu tiun ĉi monon, ja ĝin donis bankistoj, kiuj laboras por la ŝtato, kaj infano mortos”.\n\nAnkaŭ nun Muratov anoncis, ke parton de la premio li donacos al la bonfara fonduso „Cirklo de bonkoreco” establita en januaro 2021 laŭ decido de Vladimir Putin por helpi al infanoj suferantaj pro SMA kaj aliaj maloftaj malsanoj.\n\n„Aŭskultu min: ĉiu sur Tero havas unu vivon” diris la redaktoro. „Ĉu vi skribaĉos komentojn en Interreto aŭ provos plibonigi la vivon de homoj?” Tio klare kontraŭas la pozicion de Aleksej Navalnij. „Kun teroristoj, ostaĝigantaj homojn, ni ne intertraktas”, skribis tiu ĉi lasta la 13an de oktobro. Cetere li jam diris antaŭe, ke li ne zorgas pri bonfarado, ĉar li preferas koncentriĝi pri ŝanĝado de la tuta ŝtata sistemo, ne pri helpo al apartaj homoj.\n\nEkzistas certaj limoj, kiujn ankau „Nova gazeto” preferas ne transiri. Ĝi ne publikigas enketaĵojn pri personaj posedaĵoj de la rusia prezidanto Vladimir Putin kaj liaj proksimuloj. „Kio rilatas al infanoj kaj virinoj, tio estas limo por mi,” diris Muratov.\n\nTio draste kontrastas kun la konduto de Aleksej Navalnij, kiu neniam montris skrupulojn kaj ofte ŝanĝis ideologiojn kaj agadkampojn. Unue li studis en la Financa Universitato ĉe la registaro de Rusio, sidis en konsilio de direktoroj de la plej granda ŝtata flugkompanio Aeroflot , do estis pli ol neŭtrala al la aŭtoritatoj. Poste li komencis sian politikan karieron kiel liberalulo en la opozicia partio Jabloko , baldaŭ transiris al naciisma movado kaj fine iĝis popolisto, dediĉanta plejparton de sia tempo al enketado de koruptaj aferoj.\n\nCetere, la diferenco estas strategia. Dmitrij Muratov celas pacajn ŝanĝojn, precipe de la socio: „Ni estas influa gazeto, kaj tio signifas, ke ni devas havi la eblon de dialogo. Tuj post kiam vi komencas ofendi homojn, ne gravas, ĉu ili havas potencon aŭ ne, vi perdas influon. Homoj ne plu komunikiĝas kun vi”.\n\nAleksej Navalnij, inverse, malkaŝe diras, ke li planas akiri potencon ne per demokratiaj proceduroj sed perforte, kaj por tio li bezonos subtenon de nur 1 % de la popolo: „Laŭleĝa ŝanĝo de la potenco en Rusio ne eblas ... Por revolucio tute ne necesas duono de la lando, sufiĉas unu procento de la aktiva loĝantaro”.\n\nTiu ĉi diferenco klare montriĝis dum la ĉi-jaraj balotoj, kiam Navalnij alvokis siajn adeptojn voĉdoni por kandidatoj el la listo kiun li kreis – plejparte tio estis komunistoj kaj stalinistoj. Dmitrij Muratov publike kontraŭis tion kiel gregan konduton neakcepteblan, nek el morala, nek el politika vidpunkto.\n\nAnkaŭ la bazaj pozicioj de la du personoj estas ege distancaj. Dmitrij Muratov estas klasika liberalulo kaj demokrato, kies prioritatoj estas egaleco kaj libereco por la tuta homaro. Lia gazeto ofte plendas pri malrespekto de homaj rajtoj en Kaŭkazio, suferoj de enmigrintoj, defendas samseksemulojn kaj aliajn minoritatojn.\n\nAleksej Navalnij estas tipa popolisto kaj naciisto, plurfoje dirinta, ke lin interesas sole la rusa popolo, kiun interalie necesas defendi de inundo de kaŭkazianoj kaj azianoj. Inter liaj proponoj estis deportado de la kaŭkazianoj el Rusio, konstruo de apartiga muro lime de Kaŭkazio kaj enkonduko de viza reĝimo por landoj de Meza Azio. Rilate samseksemulojn li promesis permesi samseksemajn geedziĝojn en regionoj, kie oni tion aprobos per lokaj referendumoj (do nenie) kaj Gejan Fieron li proponis aranĝi en gardata stadiono, kien gejojn oni transportos sub gardado en busoj dum gejomalamantoj libere protestos surstrate.\n\nOni ofte mencias ses murditajn ĵurnalistojn de „Nova gazeto”, sed forgesas diri, ke almenaŭ du el ili estis maldekstraj aktivuloj, mortpafitaj de rusaj naciistoj, mem poste kaptitaj kaj kondamnitaj. Ne eblas imagi ilin partopreni la fifamajn „rusajn marŝojn” 1 akompane de razkapuloj kriantaj „Sieg Heil!” (temas pri nazia saluto - red.) Aleksej Navalnij longan tempon faris tion ĉiujare.\n\nSe diri mallonge, la diferenco inter tiuj du homoj estas sama kiel inter Mahatma Gandhi kaj Vladimir Lenin. Ambaŭ evidente havis plej bonajn intencojn, sed la unua alvokis al paco kaj la dua – al revolucio. Ĉu mirindas, ke la Nobel-komitato elektis ne Lenin, sed Gandhi?", "author": "Stanislavo BELOV", "categories": ["Aktuale", "OPINIO", "Surpriza elekto"], "audio_links": null}
{"url": "https://www.monato.be/2021/012998.php?p", "title": "Ĉu investado de dolaroj solvos la krizon?", "published": "2021-12-01 00:00:00", "content_text": "Fine de septembro 2021 okazis argentina kongreso de profesiuloj pri ekonomio. Dum ĝi la prezidanto de la Centra Banko de la Argentina Respubliko, Miguel Pesce, asertis, ke unu el kvin dolaroj, kiuj cirkulas en la mondo ekster Usono, estas trezorigata de argentinaj loĝantoj. „Argentinanoj posedas fremdajn aktivojn je ĉirkaŭ 400 miliardoj da dolaroj, kaj ni havas pagobilancon pozitivan je 150 miliardoj. Ni bezonas kapitalan merkaton, kiu konvertu tiun pluson en investojn.”\n\nĈi tiuj frazoj invitis argentinanojn pensi pri la nova ekonomia krizo, kiun la lando alfrontas de kelkaj jaroj. Se oni konsideras la vortojn de Pesce, tio, kio ekonomie malhelpas la landon, eble ne estas limigoj pri eksterlandaj valutoj, kiel la regantoj asertis pli ol unufoje dum la lastaj jaroj. Oni povus pli bone paroli pri striko de la investantoj, kiuj ŝajne spekulas koste de la landa ekonomio, konservante siajn ŝparaĵojn „sub la matraco”, kiel oni diras.\n\nĈu tio estas struktura problemo? Ĉu ĝi okazas pro neefika aŭ netaŭga ekonomia modelo, kiu ne produktas sufiĉe da eksporteblaj varoj por financi la servojn, kiujn la ŝtato donas al la argentinanoj? Ĉu ni devus paroli pri „burĝa parazitado”, kie laboristoj ambaŭflanke de „la fendo” 1 devas pagi por ĉiu ŝuldo, kiun la lando akiras? Aŭ ĉu ĝi reprezentas kolosan riĉigon de la politikista kasto?\n\nEstas multaj opinioj pri tio, ankaŭ multaj for de objektiveco. Sed ni konsideru la faktojn: estis jaroj kun ducifera jara inflacio, kreskanta malriĉeco kaj klara malfido al politikistoj. La solvo nun ankoraŭ estas debatata. La ĝeneralaj leĝdonaj elektoj okazos la 14an de novembro 2021. Argentinanoj esperas, ke proponoj ne mankos.", "author": "Blas URIEL SOSA", "categories": ["Aktuale", "ARGENTINO", "Ekonomio"], "audio_links": null}
{"url": "https://www.monato.be/2021/013001.php?p", "title": "AUKUS: Ĉu kolektiva defendado aŭ provokado?", "published": "2021-12-01 00:00:00", "content_text": "La 15an de septembro 2021, tri landoj (Aŭstralio, Britio kaj Usono) kune prezentis novan sekurecan partnerecon por la hinda-pacifika regiono sub la mallongigo AUKUS 1 .\n\nLa plej grava elemento de ĉi tiu komuna penado de la supremenciitaj landoj estas, precipe, ekipi Aŭstralion per floto de modernaj nukleaj submarŝipoj. Samtempe estis anoncitaj ankaŭ aliaj planoj por pli granda reciproka kunlaborado en la kampo de informo-sekureco, artefarita intelekto kaj kvantuma komputado.\n\nLaŭ diplomatoj kaj politikologoj, tiu ĉi paŝo estas klasika ilustro de la politiko de ekvilibro inter potencoj kaj minacoj. Kvankam Ĉinio ne estas rekte menciita en la interkonsento, estas klare, ke tiu ĉi iniciato estas respondo al la kreskanta percepto pri Ĉinio kiel minaco en la azi-pacifika regiono. Ekipado de Aŭstralio per modernaj longdistancaj submarŝipoj ebligos al Kanbero ludi pli aktivan diplomatian rolon en la regiono.\n\nLaŭ politikaj analizistoj, AUKUS estas zorge kalkulita diplomatia paŝo, kies realigado daŭros kelkajn jarojn. La nova interkonsento ne minacas Ĉinion, nek fokusiĝas al konfrontiĝo kun ties ekonomio. Simple dirite, ĝi estas paŝo celanta interrompi aŭ malsukcesigi kian ajn estontan strebon de Ĉinio al regiona hegemonio.\n\nĜis nun la plej videbla reago estas la seniluziiĝo de la franca registaro, ĉar la nova interkonsento dronigis la antaŭan intencon de Aŭstralio aĉeti 12 ne-nukleajn submarŝipojn de Francio je la prezo de 31 miliardoj da eŭroj. Ankaŭ Eŭropa Unio pere de sia prezidantino de Eŭropa Komisiono, Ursula von der Leyen [fonderlajen], kaj la prezidanto de Eŭropa Konsilio, Charles Michel [ŝarl miŝél], esprimis siajn bedaŭron kaj malaprobon pri la supre menciita interkonsento. Tamen la fundamenta ŝlosila demando estas, ĉu AUKUS estos interpretata en diplomatiaj rondoj kiel adekvata ago de kolektiva defendo aŭ kiel provokado.\n\nLa nova sekureca iniciato povas elvoki ekzemple jenajn geopolitikajn konsiderojn. La usonanoj plifortigos sian ĉeeston en Pacifiko, ne kalkulante pri la francoj, kiuj havas tie historie gravajn teritoriojn (Franca Polinezio), nek pri la germanoj, kiuj estas strategie grava komerca partnero de Ĉinio. Iom post iom, paŝon post paŝo, plifortiĝos la interligo de la hinda-pacifika kaj eŭropa-atlantika areoj. Ne multaj scias, ke Usono aktivas jam ekde 2007 ankaŭ en la grupo QUAD 2 , kiu, krom Usono kaj Aŭstralio, ligas ankaŭ Japanion kaj Baraton.\n\nLa ĝisnunaj deklaroj de la reprezentantoj de Eŭropa Unio kaj de Nord-Atlantika Traktat-Organizaĵo (NATO) konfirmas la supozon, ke AUKUS probable ne estos granda bato por la nuna transatlantika kunlaboro. Kvankam la nova sekureca iniciato havas relative limigitan karakteron, ĝi povas havi por Eŭropo ankaŭ plusvaloron el la vidpunkto de diplomatia interligo de la ĉefaj regionaj agantoj en diversaj kontinentoj.", "author": "Julius HAUSER", "categories": ["Aktuale", "OPINIO", "Rilataj demandoj"], "audio_links": null}
