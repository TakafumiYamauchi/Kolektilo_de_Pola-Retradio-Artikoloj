---
source: "MONATO (monato.be)"
generated_at: "2025-10-31T08:58:29.877647+00:00"
generator: "retradio_lib.py"
time_range: "2022-01-01 – 2022-12-01"
---


# Demografio kaj politiko

**Published:** 2022-01-01

**URL:** https://www.monato.be/2022/012975.php?p

**Author:** Garbhan MACAOIDH

**Categories:** Aktuale, IRLANDO, Politiko

En 2021 la Irlanda Respubliko subite konstatis kun surprizo, ke ĝia loĝantaro, kiu ekde la mezo de la 19a jarcento konstante malkreskis, iĝis kvinmiliona. Tio signifas, ke unuafoje post tiom longa periodo la nombro de irlandanoj preskaŭ egalas tiun de la jaro 1851.

Inter la jaroj 1845 kaj 1850 Irlando (kaj pluraj aliaj eŭropaj landoj) spertis katastrofan malsaton pro pesto de terpomoj, la ĉefa (kaj preskaŭ sola) nutraĵo de la malriĉaj irlandaj kamparanoj. Pro kaŭzoj rilataj al la manko de manĝaĵo mortis proksimume unu miliono da irlandanoj, kaj plia miliono elmigris.

Tiu amasa elmigrado daŭris dum la cetero de la 19a jarcento kaj la plimulto de la 20a. Pro tio, malgraŭ la fakto ke la Irlanda Respubliko estas tradicie romkatolika lando, kie la eklezio instigis naskadon por krei grandajn familiojn, kaj dumlonge malpermesis la praktikon de koncipoprevento, la malkresko de la loĝantaro ne ĉesis. Inter 1901 kaj 1961 ĝi spertis falon de 12 %. En 1996 la loĝantaro de la Respubliko estis 3 626 000, sed de Nord-Irlando (sub brita regado), 1 607 000.

Laŭ la popolnombrado de 2002 en la Respubliko, la totalo atingis nur 3,9 milionojn, kio estas proksimume 40 % malpli ol en 1841. Samtempe, en Nord-Irlando la loĝantaro estis tiam iomete pli granda ol en 1841.

Post la ribelo kontraŭ la brita regado en 1916 kaj la fondiĝo de la Irlanda Libera Ŝtato, sekvis enlanda milito inter tiuj, kiuj akceptis traktaton 1 kun Britio, kaj la aliaj, kiuj postulis tute sendependan respublikon. La majoritataj porbritaj Uniistoj en ses graflandoj (distriktoj) de la provinco Ulstero decidis resti parto de la Unuiĝinta Regno de Britio. En 1948, la sudaj kaj okcidentaj graflandoj de Irlando finfine iĝis Respubliko, kaj por ĉiam forlasis la Britan Regnaron.

Ĝis la mezo de la 20a jarcento, la irlanda insulo estis precipe agrikultura kaj malriĉa lando, kvankam estis kelkaj pezaj industrioj (ekzemple konstruado de ŝipoj en Belfasto). Nur en la lastaj jardekoj de la jarcento la Respubliko komencis vere industriiĝi.

En 1973 Irlando, kune kun Britio kaj Danio, aliĝis al Eŭropa Unio, kaj komenciĝis periodo de ekonomia prospero por la Respubliko. Tio daŭris ĝis la bankokrizo de 2008. La ekonomio lastatempe pliboniĝis, precipe pro disvolviĝo de la produktado de farmaciaĵoj (medikamentoj), investado el eksterlando, kaj evoluo de komputada teknologio. Tamen, kiel en multaj landoj, tiun favoran ekonomian situacion bremsis la aktuala pandemio.

La nuna pligrandiĝo de la irlanda loĝantaro okazas parte (sed ne tute) pro la enveno en la landon de civitanoj el aliaj membroŝtatoj de EU, kaj de pli foraj landoj (Afriko ktp). Samtempe irlandanoj, kiuj elmigris dum malpli prosperaj jaroj, revenis al sia naskiĝlando. Ilia nombro tamen ne estas tiom granda, kaj Irlando hodiaŭ ankoraŭ bezonas enmigradon por subteni siajn industrion kaj komercon.

Tradicie, la irlandanoj estas rigardataj kiel religie konservativa popolo, kaj tiu trajto ankaŭ forte influas iliajn politikajn preferojn. Movadoj maldekstraj kaj socialismaj neniam sukcesis gajni entuziasman apogon en Irlando. Al la tipa irlandano gravegas la posedo de eĉ eta parcelo de tereno, kaj ĉiu ambicias sian propran domon, se li ne jam posedas ĝin. Li ĝenerale kredas je kapitalismo kaj entreprenismo, do pro tio komunismo aŭ socialismo neniam povis enradikiĝi, ĉu en la respubliko, ĉu en norda Irlando. Simile, pro la antikvaj agrikulturaj metodoj tie praktikataj ĝis la 20a jarcento, ne tre sukcese disvastiĝis la ekologia movado kaj la „verdaj” politikaj partioj.

La sola mallonga periodo de konflikto inter kelkaj dekstruloj kaj maldekstruloj irlandaj okazis dum la hispana enlanda milito. Tiam du malgrandaj kontraŭstarantaj grupoj de volontuloj el Irlando – unu de fervoraj katolikoj, kiuj subtenis generalon Francisco Franco, kaj la alia de la malabundaj socialistoj irlandaj, kiuj simpatiis kun la elektita registaro de Hispanio. Ekde tiam maldekstra politiko estas apenaŭ konstatebla, malgraŭ la ekzisto de ne tre influhava irlanda laborista partio.

Por studentoj de politikologio la partia situacio en Irlando ne estas aparte interesa aŭ inspira. El la du frakcioj (la kontraŭtraktata kaj la portraktata), kiuj interbatalis en la irlanda enlanda milito de 1922-1923, estiĝis du ankoraŭ ekzistantaj politikaj partioj, la respublikana Fianna Fáil („La soldatoj de la destino”) kaj la tiam liberŝtata Fine Gael („La familio de la irlandanoj”). Ambaŭ estas modere dekstraj partioj, kaj hodiaŭ estas apenaŭ distingeblaj. Post la sendependiĝo ili laŭvice interŝanĝis la potencon, kaj nun agas kiel nestabila koalicio, kun iom da malentuziasma apogo de la Verda Partio.

Oni povas supozi, kaj eble esperi, ke la drastaj demografiaj ŝanĝoj en Irlando havos favoran influon al la estonta politika perspektivo. Unu eta interesa efiko de la demografia kresko koncernas la nacian kulturon. Pro la domina influo de kaj, precipe inter la junaj generacioj, admiro al Usono kaj ĉio, kio devenas de tiu lando, la indiĝena gaela lingvo kaj la antikva irlanda kulturo estis dumlonge ignorataj kaj malestimataj inter malpli edukitaj kaj malpli patriotaj irlandanoj.

Nuntempe, tamen, kiam pli kaj pli da irlandanoj turismas aŭ hejmiĝas aliloke en Eŭropa Unio, tiom el ili komencas interesiĝi pri lingvoj kaj fieri pri sia propra. Plie, surprize multaj „novaj” irlandanoj de eksterlanda deveno lernas kaj bone parolas la irlandan lingvon (kune kun la angla), do refoje la denaskaj irlandanoj ekaprezas la valoron de sia kulturo.


---

# Refuto refutata

**Published:** 2022-01-01

**URL:** https://www.monato.be/2022/012976.php?p

**Author:** Gerrit BERVELING

**Categories:** Aktuale

Atente mi legis la esean kontribuon sub Opinio de s-ro Valentin Melnikov ( MONATO 2021/10, p. 22 ).

Mi tuj konsentas kun la fina konkludo, ke literatura Nobel-premio estas vere tro alta celo por nur kelk-homa juĝokapablo. Eĉ se fama kaj brila kantisto estas honorata per tiu Nobel-premio, tion prave li taksas malĝusta.

Tamen, mi timas, ke en sia juĝo li tro kunportas sian rusan devenon kiel normon. Kial li kontraŭas la mirindan Gulag-arkipelagon de Solĵenicin, mi ja vere ne komprenas. Ja okulfrapas, ke ĝi estas majstraĵo, komparebla nur kun Lev Tolstoj en la rusa literaturo, kiom mi konas ĝin. Same mi miregas, ke li ne komprenas la Nobel-premion por la belorusa aŭtor-ĵurnalistino Svetlana Aleksandrovna Aleksijeviĉ. Eble lin misgvidas tie la sama naciisma rigardado.

Ankaŭ se temas pri Esperanto-literaturaĵoj, kolego Melnikov miatakse tro ofte prenas sian ruslingvan guston kiel nure akcepteblan.


---

# Korekte kaj elekte

**Published:** 2022-01-01

**URL:** https://www.monato.be/2022/012978.php?p

**Author:** Jean-Claude ROY

**Categories:** Aktuale

La Poemo de Utnoa enhavas 7097 versojn (en la unua eldono), ne 1360, kiel indikis Garbhan MacAoidh (MONATO 2021/10, p. 23-24 ( 2021/012914.php )). Estas la sepa kaj lasta kanto, kiu havas 1360 versojn.

Por respondi la demandon de la aŭtoro: mi elektas la epopeon de William Auld La infana raso kiel simbolon de nia glora historio kaj digno de la esperantistaro.


---

# La germana ekonomio bezonas enmigrantojn

**Published:** 2022-01-01

**URL:** https://www.monato.be/2022/012984.php?p

**Author:** Werner FUß

**Categories:** Aktuale, POLITIKO, Ekonomio, GERMANIO

La germana loĝantaro kresketis de 78,1 milionoj en 1970 ĝis 83,2 milionoj en 2020. La demografia problemo de Germanio estus pli granda, se ne estus enmigrado. Sen ĝi jam de la 1970aj jaroj la loĝantaro estus malkreskinta. Ekde tiam naskiĝis malpli da infanoj, same kiel en multaj aliaj landoj. Ĉar la homoj intertempe atingas pli maljunan aĝon, eĉ pli estus malpliiĝinta la proporcio de laborpovantoj.

La perdon antaŭe kompensis enmigrado. Ekzemple, unue venis familianoj de gastlaboristoj, kiuj ĝis 1973 estis varbataj el suda Eŭropo, balkanaj landoj kaj Turkio. Dum la 1980aj jaroj reenpatrujiĝis etnaj germanoj el Rumanio. Simila fluo fontis el (iama) Sovetio, entute 4,5 milionoj da homoj. 1

La alvenintoj el la diseriĝanta Jugoslavio (en la 1990aj jaroj) grandparte reiris hejmen post la fino de la militoj, dum la plejmulto el Proksima kaj Meza Oriento decidis resti.

Kontraste al la elektoj de 2017, enmigrado preskaŭ ne estis temo en la kampanjoj por la porparlamenta voĉdonado de la 26a de septembro 2021. 2 La opinioj de la partioj, tamen, estas konataj. La gefrataj partioj Kristan-Demokratia Unuiĝo (oficiale Christlich Demokratische Union Deutschlands , mallongigite CDU) kaj la Kristan-Socia Unuiĝo (oficiale Christlich-Soziale Union in Bayern , mallongigite CSU) partoprenis en la plimulto de la registaroj de la pasintaj jardekoj kaj asertis, ke Germanio ne estas enmigradolando. Ili volis enlasi preskaŭ nur etnajn germanojn.

Pro insisto de la Social-Demokratia Partio (oficiale Sozialdemokratische Partei Deutschlands , mallongigite SPD), kunreganta dum la lastaj ok jaroj, ekde aprilo 2020 estas leĝo pri enmigrado de „faklaboristoj”. Oni nun donas vizojn al tiuj, kiuj serĉas laboron en profesioj, kie mankas fakuloj, ekzemple por konstrulaboro, flegado kaj aliaj sanservoj, metioj, gastejaj servoj ktp. Konsekvence la nombro de azilpetantoj el Balkanio atingis preskaŭ nul, ĉar nun oni venas kun laborvizo. Antaŭe iliaj azilpetoj preskaŭ neniam sukcesis.

La verduloj (oficiale Bündnis 90/Die Grünen ) kaj la Liberala Demokratia Partio (oficiale Freie Demokratische Partei , mallongigite FDP) volas pli liberaligi la enmigradon por laborserĉantoj. Ili rigardas al la modeloj de Kanado kaj Nov-Zelando, kie poentoj estas atribuataj al diversaj kapabloj. Tion favoras ankaŭ SPD. Post la lastaj elektoj oni antaŭvidas, ke tiuj tri partioj formos la registaron.

Tiuj partioj konsentas ankaŭ pri tio, ke oni permesu adaptadon de la politiko. Nun sufiĉe ofte azilpeto estas malakceptata post pli ol unu jaro. Tuja rezulto de tio estas malvalidiĝo de la laborpermeso, eĉ se la resendado de la azilpetinto al la hejmlando ofte ne estas ebla. Sed se la koncernato jam estas bone integrita, havas laboron aŭ almenaŭ ricevis profesian klerigadon, kial ne rekonsideri lin/ŝin laboraspiranto anstataŭ azilpetanto? CDU kaj CSU argumentas, ke ŝanĝo povus allogi pli multajn fuĝantojn. 3

Estas ankaŭ ekstreme dekstra partio (AfD, Alternative für Deutschland ), kiu malakceptas eksterlandanojn kun nur malmultaj esceptoj. Ĝi ricevis 10,3 % de la voĉoj en la lastaj elektoj.

Ofte aŭdeblas ĉagrenitaj voĉoj el la ekonomio, ke post investoj por profesia instruado la kandidato ne plu rajtas labori, kaj devas esti subtenata fare de la ŝtato. Tuj antaŭ la elektoj la Instituto pri Monda Ekonomio (IfW) en Kiel atentigis, ke la germana ekonomio urĝe bezonas eksterlandajn laborantojn. Fine de aŭgusto la estro de la ŝtata germana laboragentejo, Detlef Scheele, menciis nombron: se oni volas stabiligi la funkciadon de la ekonomio, la produktadon kaj la enpagadon en la pensian asekuron, oni bezonas 400 000 enmigrantojn ĉiujare. IfW kaj Scheele substrekis, ke la ekonomio povas ankaŭ profiti de fuĝintoj. Tion subtenas ankaŭ la sindikatoj.

Grandaj germanaj urboj ofte proponis akcepti pli grandajn kvantojn da fuĝintoj. Ili substrekis tion ne nur en la nuna Afganio-krizo, sed ankaŭ kiam brulis la fuĝintobarakaro sur la greka insulo Lesbo 4 aŭ kiam Grekio aŭ Italio sentis sin troŝarĝitaj pro fuĝantoj alvenantaj sur boatoj. Tiam Horst Seehofer, ministro pri enlandaj aferoj kaj CSU-partiano, substrekis, ke tio bezonus lian permeson. Tion li ne donis. Li argumentis, ke ankaŭ kelkaj aliaj EU-landoj ne estas akceptemaj kaj ke ia akceptado nur allogus pliajn fuĝantojn. Oni eĉ draste bremsis la rekunigon de familioj, kvankam la koncernatoj havas la juran rajton al ĝi. SPD, Verduloj kaj FDP, male, volas plifaciligi tion.

En 2019 la germana enketoinstituto Emnid rivelis skeptikan sintenon en la publiko: 49 % pensas, ke Germanio ne povas akcepti pliajn fuĝintojn; 37 % havas la malan opinion (2017: 54 kaj 37 %, 2015: 40 kaj 51 %). Aliflanke laŭ la sama enketo granda plimulto (71 % de la loĝantaro, 79 % de la publikaj instancoj) bonvenigas la enmigrintojn, kiuj laboras aŭ studas en Germanio.

La kreskon de skeptikeco post la enmigrado-ondo de 2015 (kiam venis malpli multaj homoj ol en la 1990aj jaroj) kaŭzis dekstrulaj demagogoj. Ŝajnas, ke la du kristanaj partioj sin orientis laŭ la skeptikuloj. Verduloj, liberaluloj kaj SPD, la tri partioj de la atendata nova registaro, evidente prenas pli serioze la bonvenigantojn kaj la voĉojn el la ekonomio.


---

# Nesubigebla Serbio

**Published:** 2022-01-01

**URL:** https://www.monato.be/2022/012985.php?p

**Author:** Dimitrije JANIčIć

**Categories:** Aktuale, OPINIO

Serbio ne estas ordinara lando. Ĝi estas unu el la plej grandaj ŝtatoj sur la balkana duoninsulo. Serboj vivas en ĉiuj ŝtatoj, kiuj aperis post la disfalo de Jugoslavio. Tial Serbio estas la deĵora kulpulo. Se la ĉirkaŭaj landoj ne atingas tion, kion ili esperis, oni kutime kulpigas Serbion. La preteksto ĉiam troviĝas: ĉu prava aŭ ne, tio ne gravas.

Serbio estas kandidato por membreco en Eŭropa Unio ekde sia sendependiĝo. Post kvaronjarcenta atendado, ĝi eĉ ne proksimiĝis al membriĝo.

Ĝin bombis landoj de NATO, kiuj volis ŝanĝon de la registaro. La prezidento ŝanĝiĝis, oficialuloj estis kondamnitaj, sed la homoj ne forgesas la kaŭzitan damaĝon, la morton de civiluloj kaj la poluitan landon 1 . Ili ne volas eniri tiun aliancon NATO, kies membroj ĉirkaŭas ilin.

NATO forprenis parton de serba teritorio kaj deklaris ĝin nova ŝtato, Kosovo.

Senfine atendante akcepton en Eŭropan Union, Serbio konservas bonajn rilatojn kun la malnovaj amikoj, nome Ĉinio kaj Rusio, ĉar ne eblas vivi per malprecizaj promesoj.

Tia estas mia lando: premata de multaj postuloj, obstina, malobeema, nesubigebla.


---

# Freŝa frandaĵo

**Published:** 2022-01-01

**URL:** https://www.monato.be/2022/012989.php?p

**Author:** Paŭl PEERAERTS

**Categories:** Aktuale

Laure Patas d'Illiers estas konata al la legantoj de MONATO . Jam ses noveloj ŝiaj aperis en ĝia literatura rubriko inter 2015 kaj 2020. Sed ankaŭ aliaj revuoj aperigis novelojn de tiu ĉi pariza aŭtorino, kiel Beletra Almanako kaj La Ondo de Esperanto . Krome, ŝi plurfoje estis premiita en la Belartaj Konkursoj de UEA. La lastan septembron, la asocio Espéranto France eldonis ŝian novan verkon Sur bluaj planedoj kun 22 sciencfikciaj noveloj.

Pleje frapis min la diverseco de la unuopaj eroj. Tute ne temas pri regurdado de konataj temoj. Ĉiu novelo havas sian apartan spicon. Jen humura neatendita fino, jen timiga bildo pri horloĝoj, kiuj bezonas ne elektron sed homan sangon, jen filozofiaj problemoj (kio okazus pri vi, se vi povus vojaĝi en la pasintecon, kaj tie vi murdus vian avinon?).

Pluraj iamaj sciencfikciaj verkoj poste, ĉu tute ĉu parte, realiĝis; ni pensu nur pri iuj romanoj de Jules Verne. Ĉu ankaŭ tiuj de Laure Patas d'Illiers iam realiĝos? Nu, almenaŭ unu jam ne plu estas sciencfikcio. Relegu la artikolon Virtuala modelino de Cho Sung Ho ( MONATO 2021/11, p. 19 ), kaj vi konstatos, ke la novelo „Mila” jam realiĝis. Aliaj, en kiuj AI (artefarita intelekto, simila al „Granda frato” de George Orwell) vidas kaj diktas ĉion, espereble neniam efektiviĝos!

La lingvaĵo estas flua kaj moderna. Kompreneble necesas jen kaj jen aktualaj terminoj kiel „droneo”, „klono” kaj „kodrompi”, sed neniam oni sentas bezonon flankenmeti la libron por malfermi vortaron. Tiu flua lingvaĵo estas garnita per interesaj trovaĵoj kiel „ŝi volus esti sola por plori riverojn da larmoj” kaj per pironeskaj esprimoj kiel „Ĉu vi murdas mojose?”.

La verko ne estos havebla de niaj kutimaj librovendejoj. Klasikrimede presita libro vojaĝas minimume tri fojojn: de la presejo al la eldonejo, de la eldonejo al la libroservo kaj de la libroservo al la kliento. La aŭtorino decidis ekologian procezon, kiu evitas tramondajn sendojn, kiuj kostas ne nur monon, sed krome damaĝas la naturon. Se vi deziras presitan libron, tio eblas, sed vi ricevos ĝin rekte de la presejo.

Eblas ricevi la verkon ankaŭ en la bita formo ePub. Tiel ĝi rekte iras de la eldonejo al via komputilo, poŝtelefono aŭ librolegilo. Pli ekologie apenaŭ estas imageble. Ĉe mi ĝi alvenis en la poŝtkesto de mia iPhone . Mi tuŝetis la aldonaĵon, kaj sekundon poste paĝo 1 aperis en la librolegilo de mia poŝtelefono: esperante kaj elegante!

Vojaĝu ankaŭ vi al la bluaj planedoj de Laure Patas d'Illiers. Vi ne bedaŭros!


---

# Ne misinformi studentojn

**Published:** 2022-01-01

**URL:** https://www.monato.be/2022/012991.php?p

**Author:** Garbhan MACAOIDH

**Categories:** Aktuale

Mi devas korekti tajperaron (verŝajne mian) en mia artikolo Kia nacia epopeo por Esperantujo ( 2021/012914.php ), sur paĝo 23 de la oktobra numero de MONATO . La irlanda nacia epopeo nomiĝas ne Tán , sed Táin , mallongigo de la plena titolo Táin Bó Cúailnge (La Bova Rabekskurso de Cúailnge). Mi ne volas misinformi studentojn de la irlanda literaturo!


---

# La koloro de la kronviruso

**Published:** 2022-01-01

**URL:** https://www.monato.be/2022/013000.php?p

**Author:** CHO Sung Ho

**Categories:** Aktuale

Sur la foto en la artikolo de Mark Pallen (MONATO 2021/11, p. 4) ni vidas kronviruson verdan, sed vi memoros, ke sur fotoj el amaskomunikiloj kronviruso portas ankaŭ alian koloron, ruĝan, purpuran, bluan aŭ iufoje eĉ buntan. La koloro, tamen, estas grafike aldonita arbitre al la originale nigrablankaj figuraĵoj. Kronviruso estas tro malgranda por vidiĝi per ordinara lummikroskopo. Oni devas uzi elektronmikroskopon por kapti ĝian aspekton. Ĉar elektronoj anstataŭ lumradioj estas uzataj por ebligi la vidadon, la koloro de kronviruso ne estas distingebla.


---

# Inter Francio kaj Britio estas maro

**Published:** 2022-01-01

**URL:** https://www.monato.be/2022/013002.php?p

**Author:** Christian FABOSSOU

**Categories:** Aktuale, MANIKAJ INSULOJ, Politiko

Redukti la liveradon [de elektroenergio (red.)] al Ĵerzejo 1 eblas, sed ĉi-vintre ni ja ne senigos je la kurento ĉiujn loĝantojn , diris Clément Beaune [klemá bon], la franca ŝtatsekretario respondeca pri eŭropaj aferoj. Eĉ se ĉi tiu deklaro ŝajnas milda, tensio inter Londono kaj Parizo restas alta.

Laŭ la interkonsento inter Britio kaj Eŭropa Unio, atingita lastmomente la 24an de decembro 2020, la eŭropaj fiŝkaptistoj povos daŭre eniri la britajn akvojn ĝis 2026, sed iliaj kvotoj de kaptaĵoj malpliiĝos je 25 % favore al iliaj britaj kolegoj. Post la transira periodo la afero estos traktata ĉiujare.

La kompromiso malplaĉas al la britaj fiŝistoj, kiuj kredas, ke la registaro perfidis ilin por konservi aliron al la eŭropa komuna merkato. Ni reakiras 25 % de niaj propraj fiŝoj! , oni ironie komentas. Tamen ne ĝojas ankaŭ iliaj eŭropuniaj kolegoj. La supremenciita redukto de la kaptaĵoj dum la transira periodo estas taksata kiel perdo de 650 milionoj da eŭroj jare. Dum la nederlandanoj timas ne plu havi alirrajton al la britaj akvoj post 2026, la francoj timas koncentriĝon de grandaj fabrikaj ŝipoj, malfavore al iliaj malgrandaj fiŝkaptaj flotoj, ĉar la traktato ne distingas la ŝipojn laŭ la tonelaro.

Francojn zorgigas ankaŭ io alia.

Laŭ la subskribita interkonsento, la eŭropuniaj fiŝkaptistoj povos labori en la britaj akvoj, precipe en tiuj situantaj inter 6 kaj 12 marmejloj de la marbordo, nur post ricevo de licenco. Ricevi tian dokumenton rajtas nur tiuj, kiuj povas pruvi, ke ili jam laboris antaŭ briteliro almenaŭ 7 tagojn jare en la britaj akvoj. La francoj akuzas Londonon, Ĵerzejon kaj Gernezejon 2 pri tio, ke ili havigas licencojn ne al ĉiuj francaj ŝipoj plenumantaj tiun ĉi kondiĉon.

Ĵerzejo respondas, ke la insulo ekzamenos ampleksan spektron da datumoj kaj disponeblaj pruvoj pri ĉeesto de la ŝipoj en ĝiaj akvoj. La lokaj aŭtoritatoj anoncis ankaŭ la prokraston de la limdatoj ĝis la 30a de januaro 2022 por ebligi la registradon al tiuj fiŝkaptistoj, kiuj ankoraŭ ne kolektis ĉiujn dokumentojn. Ian Gorst, ministro pri eksterlandaj aferoj de Ĵerzejo, asertis, ke la loka registaro faros ĉion eblan por garantii harmonian kunvivadon por siaj insuloj kaj Francio, sed estos firma malgraŭ la „misproporciaj” kaj „tute neakcepteblaj” minacoj de Parizo pri blokado de la elektroprovizo al Ĵerzejo.

Fiŝkaptado ne estas la sola fonto de streĉiĝo inter Francio kaj Britio post briteliro. La pasintan septembron la francaj aŭtoritatoj nomis Londonon la „kvina rado de la kaleŝo” post la perdo de armila kontrakto kun Aŭstralio favore al usona-brita alianco. Parizo ne ŝatis la neplanitan nuligon fare de Aŭstralio de la kontrakto por aĉeti 12 francajn submarŝipojn, dirante, ke Boris Johnson ne estas sen rolo en la decidoŝanĝo de Kanbero.

Aliflanke, Unuiĝinta Reĝlando kritikas la najbarojn pro tio, ke ili ne faras sufiĉe por malebligi la amasan alvenon de kontraŭleĝaj migrantoj ekde la nordaj francaj marbordoj. Ekde la traktato de Le Touquet 2 la brita limo estas virtuale en Francio, kie doganistoj de la du landoj regas kaj reirigas neregulajn migrantojn danke al la mono de Unuiĝinta Reĝlando. Priti Patel, ministro pri internaj aferoj de Britio, minacas reteni la pagojn, ĉar ŝi taksas la rezultojn atingitajn nesufiĉaj. Laŭ la datumoj de ŝia registaro, pli kaj pli da migrantoj strebas transiri Manikon: la nombro de tiaj provoj kreskis de 12 ĝis kelkcent inter la jaroj 2017 kaj 2019. Gerald Darmanin, la franca ministro pri internaj aferoj, respondis, ke Francio estas aliancano kaj ne vasalo de Unuiĝinta Reĝlando: „Ni estas ĉi tie por kontroli landlimon, tio veras. Sed ni faras tion komplemente [kun Londono (red.)]”. La streĉo inter la du najbaroj ne malpliiĝos.


---

# Ĉu ŝanĝi la nomon de la lando?

**Published:** 2022-01-01

**URL:** https://www.monato.be/2022/013003.php?p

**Author:** Donald Evan ROGERS

**Categories:** Aktuale, NOV-ZELANDO, Politiko

La Maoria Partio (oficiale, Te Pati Māori ), la 14an de septembro 2021, anoncis, ke ĝi organizas petskribon, petante al la parlamento ŝanĝi la nomon de Nov-Zelando al ĝia maoria nomo, Aotearoa , kaj oficiale restaŭri la originajn nomojn de urboj kaj aliaj lokoj. La ĉefministro, Jacinda Ardern, diris ke la registaro ne planas fari tion. Ŝi tamen notis, ke oni jam uzas diversajn maoriajn nomojn, alterne kun la anglaj nomoj, kaj ŝi subtenas tion, ĉar la maoria estas oficiala lingvo.

En la 1950aj jaroj lernejanoj en Nov-Zelando lernis pri la legendo pri Kupe. La nomo Aotearoa venis de tiu legendo. Laŭ la legendo, Kupe estris grupon de polinezianoj, kiuj vojaĝis per grandega duobla kanuo ( waka hourua ) de orienta Polinezio (probable el Tahitio aŭ Kuk-insuloj) al Nov-Zelando, esploris ĝin iom, kaj hejmeniris. Aliaj polineziaj grupoj vizitis kaj, post iom da tempo, grupoj de polinezianoj migris al Nov-Zelando ĉirkaŭ 1280, kaj restis tie. Ili iĝis la maorioj.

Origine la nomo Aotearoa signifis Nordinsulon, kiu havis ankaŭ la nomon Te Ika a Māui (la fiŝo de Māui, pro legendoj pri la mita praulo Māui). Iam antaŭ 1855 oni komencis uzi la nomon Aotearoa por la tuta insularo de Nov-Zelando. Simila situacio okazis pri Havajo, kie oni nomis la insularon kaj la ŝtaton pro la plej granda insulo en la grupo, Hawai'i .

En 1878 Thomas Henry Smith tradukis en la maorian lingvon la nov-zelandan himnon de Thomas Bracken kaj uzis en ĝi la nomon Aotearoa por Nov-Zelando. William Pember Reeves estis parlamentano en Nov-Zelando en la jaroj 1890-1896 kaj publikigis en 1898 historion pri Nov-Zelando, en kiu li rekomendis la uzon de la nomo Aotearoa por la insularo. La nomo estas interpretebla diverse, sed la akceptita signifo estas „longa blanka nubo”, kiun la unuaj esplorantoj vidis, laŭ la legendo pri Kupe. Ili komprenis, ke tia nubo ofte indikas teron. Dum la lastaj pli ol cent jaroj, kreskas la subteno por la nomo Aotearoa . En la praktiko, pli kaj pli da homoj jam uzas la nomon, aŭ la kombinaĵon, Aotearoa New Zealand . Dum la Maoria Partio organizas petskribon por ŝanĝi la oficialan nomon New Zealand al Aotearoa , samtempe la kontraŭuloj pli vigligas siajn strebojn malhelpi tion.

En 1642 Nov-Zelandon vizitis la nederlanda esploristo Abel Tasman per velŝipo, serĉante la supozatan sudan kontinenton Terra Australis . Li observis parton de la marbordo kaj desegnis mapon, en kiu li nomis la landon Staete Landt (stata lando). Li probable esperis, ke la marbordo, kiun li vidis, estas parto de la supozata suda kontinento. En 1643 aŭ 1644, nederlandaj kartografiistoj ŝanĝis la nomon al Zeelandia Nova en la latina, por komplimenti la nederlandan provincon Zeeland , sed plej ofte oni uzis la nomon Nieuw Zeeland , en la nederlanda lingvo. La cirkonstancoj de tiu nomŝanĝo ne estas konataj. En 1769 la brita esploristo James Cook vizitis, same serĉante Terra Australis . Li ĉirkaŭiris la tutan landon kaj konstatis, ke ĝi ne estas parto de granda kontinento. Oni angligis la nomon al New Zealand .

En la deknaŭa jarcento, eŭropanoj venis por du celoj: komerci kun la maorioj, kaj ĉasi balenojn kaj fokojn. En 1840 reprezentantoj de la brita registaro kaj maoriaj ĉefoj subskribis la „Traktaton de Waitangi”. Laŭ la traktato, la maoriaj triboj cedis sian sendependecon al Britio, kaj la britoj promesis lasi al la maorioj la posedon de iliaj teritorioj kaj valoraĵoj. Nov-Zelando iĝis, do, brita kolonio. Baldaŭ enmigrantoj el Britio alvenis en grandaj nombroj, postulante terenojn por farmi ktp. Tio flamigis konfliktojn kaj militojn (1845 ĝis 1872), kaj la registaro konfiskis multajn terenojn kaj teritoriojn de la maorioj. Iom post iom la maorioj perdis siajn vivrimedojn, kaj sin trovis en duaklasa situacio. Diskriminacio daŭris, sed finfine la registaro konstatis, ke la situacio estas maljusta, kaj en 1975 starigis la Tribunalon Waitangi por procesi pri kompenso pro la perdoj. Dum longa periodo diversaj triboj procesis kaj ricevis kompenson, monan kaj teran.

Unu el la plej grandaj kompensoj rilatas al la tribo Ngāi Tahu . La tribunalo konstatis, ke la registaro agis nepravigeble al tiu tribo, ripete rompis la Traktaton de Waitangi , kaj la tribunalo rekomendis grandan kompenson. En 1998 Ngāi Tahu ricevis de la registaro kompenson per 170 milionoj da nov-zelandaj dolaroj, pardonpeton, kaj sian sanktan monton Aoraki/Monto Cook , kiun la tribo poste donacis al la nacio. Ngāi Tahu nun posedas signifajn kompaniojn, kiuj laboras en kultivado, fiŝkaptado kaj turismo.

La diversaj triboj povas uzi la kapitalon ricevitan por establi komercojn kaj plibonigi la vivnivelon de siaj tribanoj. Unu avantaĝo de la kompensoj estas, ke diversaj entreprenoj restas en la posedo de nov-zelandanoj, kontraste al aliaj, kiujn la registaro aŭ lokaj akciuloj vendis al eksterlandaj kompanioj, do iliaj profitoj iras eksterlanden.

Nuntempe la maorioj estas proksimume 15 % de la loĝantoj. Iuj ankoraŭ plendas, ke „la sistemo” malfavoras ilin. Iom da diskriminacio ja daŭre ekzistas, sed ĝi ne estas tiel akceptata kiel en pli fruaj jaroj.

Dum la unuaj proksimume cent jaroj post 1840, la tiamaj registaroj aktive malstimulis la lernadon de la maoria lingvo kaj malpermesis ĝian uzadon en lernejoj. Tiu politiko havis la intencitan rezulton. Laŭ la popolnombrado en 2018, la oficialaj lingvoj havas la jenajn elcentojn da parolantoj: angla 95 %, maoria 4 %, nov-zelanda gestolingvo 0,5 %. Tamen, esploroj montris, ke multaj civitanoj havas pasivan scion de surprize multaj maoriaj vortoj, kiuj uziĝas en la nov-zelanda angla lingvo.

La Semajno de la Maoria Lingvo, te Wiki o te Reo Māori , okazas ĉiujare ekde 1972. Ĝin subtenas la registaro, por instigi novzelandanojn lerni kaj uzi la maorian lingvon. Ĝi estas parto de la daŭra pli ĝenerala penado plivigligi la lingvon. Ĝin gvidas la Ministrejo pri Maoria Evoluigado, Te Puni Kōkiri , kaj la Komisiono por la Maoria Lingvo, Te Taura Whiri i te Reo Māori . Partoprenas multaj organizaĵoj: ekzemple lernejoj, bibliotekoj kaj ministrejoj. Ŝajnas, ke pasintjare la semajno estis pli sukcesa ol antaŭe. Ekzemple, la televidaj veterprognozoj montris mapojn kun maoriaj loknomoj kaj, en la (anglalingva) komentario, menciis la maoriajn terminojn por, ekzemple, pluvo ( ua ), kaj serena vetero ( rangi paki ). Diversaj eventoj okazis, kiuj rilatis al lernado de la maoria lingvo.

La registara komitato por la limigo de la infanaj kaj junulaj mortokvantoj publikigis sian 15an raporton en septembro 2021. La komitato konsideris la 2666 infanojn kaj junulojn, kiuj mortis inter 2015 kaj 2019 je aĝo inter 28 tagoj kaj 24 jaroj. La rezultoj estas konsternaj. Oni trovis ekzemple, ke, okaze de subita neatendita morto en infaneco, la probableco de morto de maoriaj beboj estas sesoble pli alta ol de aliaj. Por la beboj de enmigrintoj el pacifikaj landoj en la moderna epoko, la probableco estas okoble pli. La komitato opinias, ke la kaŭzoj estas ĉefe la malriĉeco de la gepatroj, kaj diferencoj en la maniero trakti diversajn bebojn. Ne nur premgrupoj, sed ankaŭ universitataj kaj oficialaj raportoj parolas pri institucia rasismo.

La registara Komisiito pri Infanoj, Andrew Becroft komentis, ke la raporto emfazas la gravecon plialtigi la enspezon de malriĉaj familioj, por ĉesigi malriĉecon kaj mizeron. Li menciis, ke la kombino de sistemaj kaj nekonsciaj individuaj biasoj estas potenca miksaĵo por daŭra malavantaĝiĝo ĉe maorioj.

La ministro pri sano, Andrew Little, planas aliorganizi la sanservan sistemon, abolante la 20 regionajn aŭtoritatojn pri sanservoj, kaj kreante novan tutlandan aŭtoritaton, helpatan de aŭtoritato pri sanservoj por maorioj, kiu kreu programojn kaj financu sanservojn laŭ la maoriaj kutimoj kaj kriterioj.

La influo de maoriaj parlamentanoj varias dum la jaroj. Tradicie plej multaj maorioj voĉdonis por la Laborista Partio. La Maoria Partio kreiĝis en 2004, kiam Tariana Turia eksiĝis el la Laborista Partio, en kies registaro ŝi ĝis tiam servis kiel ministro, pro malkonsento pri kiu posedas la strandojn kaj la marfundon. Maoriaj triboj argumentis, ke ili havas tradiciajn rajtojn pri la riveroj, lagoj kaj fiŝkaptejoj, sed la tiama registaro de Helen Clark volis daŭrigi la leĝan posedadon de la ŝtato. Tiu ĉi temo nun denove estas diskutata.

La Maoria Partio gajnis ĝis kvin mandatojn en la parlamentaj elektoj post 2004, sed en 2017 ĝi malsukcesis, kaj en 2020 ĝi ekhavis nur du parlamentanojn. La nuna parlamento havas 23 maoriajn membrojn (el 120), tra la kvin partioj, inkluzive de kunestro de la Verda Partio, Marama Davidson, kaj la vicestroj de la Laborista Partio, Kelvin Davis, kaj la Nacia Partio, Shane Reti.


---

# Kial plimultiĝas sinmortigantaj virinoj en Japanio?

**Published:** 2022-01-01

**URL:** https://www.monato.be/2022/013011.php?p

**Author:** HATACHI Toshiko

**Categories:** Aktuale, ESEO, Ekonomio

„Informite, ke mi estos forpelita el mia loĝejo, mi decidis kaj provis mortigi min prenante amason da medikamentoj.” Tion la juna virino diris al mi sur la lito en hospitalo. Ŝi ŝajnis al mi tre diligenta homo, tamen ŝia elparolo estis neklara pro la misprenitaj medikamentoj.

Ekde kiam la kronvirusa pandemio komencis regi la tutan mondon, la indico de virinaj sinmortigoj daŭre altiĝas en Japanio. Mi estas la direktoro de neprofitcela organizaĵo, kiu helpas virinojn kaj infanojn, kiuj perdis sian hejmon pro diversaj kialoj – pro ekonomia malfacilaĵo, malsano, hejma perforto ktp. Ĉi tie mi prirezonas la kialojn de la multiĝo de virinaj sinmortigoj el mia vidpunkto bazita sur miaj profesiaj spertoj.

Japanio estas fama pro alta elcentaĵo de sinmortigoj. En 2019, ĝi okupis la kvinan lokon en la listo de 38 landoj de Organizaĵo por Ekonomiaj Kunlaboro kaj Evoluigo (OEKE) pri sinmortigo. Kvankam la indico ankoraŭ altas, la nombro de sinmortigoj malmultiĝadis jaron post jaro ekde 2009: de 1998 la nombro de sinmortigoj ĉiujare superis 30 000, sed en 2019 tiu fariĝis malpli ol 20 000. (Figuro 1)

Tamen en 2020, kiam la kronviruso komencis disvastiĝi, la nombro de virinaj sinmortigoj altiĝis je 15 % kompare kun tiu de la antaŭa jaro, dum tiu de viroj malaltiĝis. Precipe la multiĝo en oktobro 2020 estis ŝoka. Kompare kun la sama monato en 2019 la kvanto altiĝis je 80 %. Ankaŭ en 2021 la nombro de virinaj sinmortigoj ne ĉesas kreski. (Figuro 2)

Kial la elcentaĵo de la virinaj sinmortigoj altiĝas nun? Iuj supozas psikologie, ke mankas okazo havi fizikan kuneston, kio esence gravas por virinoj por forigi streĉojn de la ĉiutaga vivo. Aliaj konjektas, ke sinmortigoj de pluraj famuloj en 2020 influis virinojn.

Mi traktas ĉi tie la problemon el ekonomia vidpunkto. Se diri ĝenerale, sinmortigo forte rilatas al ekonomia situacio. Se homo estas maldungita, tio malbonigas ne nur ties ekonomian situacion, sed vundas ties memfidon. Tio eĉ ruinigas ties socian rilaton kun aliaj kaj fojfoje kaŭzas malsanon mensan, kiel deprimon aŭ alkoholismon. Unu statistika fakto montras jenon: en 2020 ĉirkaŭ 9 milionoj da „neregulaj laboristoj” estis maldungitaj, inter kiuj 70 % estis virinoj.

Neregula dungado estas formo de laborkontrakto, en kiu dungitoj havas nur limigitajn rajtojn. Kompanio facile povas maldungi neregulajn dungitojn. En Japanio, pli ol duono de la laborantaj virinoj estas dungitaj neregule. Ĉi tiu proporcio estas 2,5-oble pli granda ol tiu de viroj. Interalie, neregule dungitaj virinoj laboris pli ofte en la kampoj „hoteloj kaj restoracioj” kaj „vivaj servoj kaj distrado”, kiuj estas plej severe trafitaj de la kronvirusa krizo.

Kial tiom granda estas la diferenco inter la seksoj? Tio rezultas el la ligo inter tradicia familia normo kaj novliberalisma politiko tra la lastaj kelkdek jaroj.

En la japana socio tradicie radikas patriarkeco. Eĉ en la dua parto de la 20a jarcento, tio estis tipa familia modelo, nome, edzo gajnas monon kaj edzino laboras hejme. Oni ankoraŭ ne traktas virinojn egale al viroj en la labormerkato. Ĝenerale, dum longa tempo, gepatroj ne permesis al siaj filinoj ricevi altan instruadon, pensante ke tio ne utilos por geedziĝo. Ankaŭ en laborejo, virinoj ne havis ŝancon promociiĝi same kiel viroj. Kompanio pensis, ke virinoj eksiĝos kiam ili geedziĝos, kaj donis al virinaj laboristoj (hejmecajn) banalaĵojn, kiel verŝi teon ktp.

En la 1980aj jaroj la ŝtato fine establis leĝon por garantii egalajn rajtojn pri laboro inter virinoj kaj viroj. Tamen, pli-malpli samtempe, estis enkondukita nova laborsistemo: la tiel nomata neregula dungado. Tio estis frukto de novliberalisma laborpolitiko por pli bone fluidigi dungadojn, sed pro tio laboristoj perdis stabilan bazon por sia laboro kaj posteno. Neregulaj laboristoj ne nur estas maldungeblaj iam ajn, sed ankaŭ ne havas ŝancon promociiĝi kaj altigi sian salajron. Kiel ajn diligente ili laboras, ili ne povas esperi, ke la situacio pliboniĝos. Ili traktatas kiel disponeblaj laboristoj. La elcentaĵo de laborantaj virinoj altiĝis kompare kun la 1980aj jaroj, tamen plejparte kun la kondiĉo, ke ili estas dungitaj neregule. En 2017 tutlanda laborista sindikato enketis ĉe virinoj laborantaj neregule. Al la demando „kial vi laboras kiel neregula laboristo?”, ĉirkaŭ 40 % de la respondantoj, kiuj laboras pli ol 35 horojn semajne, respondis ke ili malgraŭvole kontraktis kun kompanio kiel neregula dungito. Ili serĉis postenon de regula dungito, sed stabila posteno por virinoj ne estas facile trovebla.

La virinon, kiun mi menciis en la komenco, la prizorganto de apartamento forpelis pro ŝia nekapablo pagi la lukoston. Ŝi provis mortigi sin kaj estis transportita al hospitalo. Informis ŝin pri nia organizaĵo flegistino. Tra la tuta vivo, sen familianoj, kiuj povus ŝin subteni, ŝi diligente laboradis por vivi. Tamen en 2020 ŝia laborejo decidis fermiĝi pro la kronviruso. Tiam la kompanio informis al ŝi abruptan maldungiĝon, nur tri tagojn antaŭ la efektiva maldungo.

En 2015 ŝtata instituto raportis, ke en Japanio triono de la virinoj, kiuj vivas unuope, gajnas malpli ol duonon de la mediana enspezo kaj estas en malriĉa situacio. Sed la problemo estas ne nur pri malalta enspezo. Ekonomia malfacileco rabas de virinoj ne nur liberon, sed ankaŭ dignon de individuo. Esploristo diris, ke en Japanio virinoj ne povas vivi sen du viroj: unu estas la patro kaj la alia estas la edzo.

Iu virino, kiu konsiliĝis kun nia organizaĵo kun siaj junaj infanoj, rakontis al ni jene: „Mia edzo tuj koleriĝis, kiam okazis malfavoraĵo por li, kaj laŭtis ‚Kiu nutras vin?’ Ĉiutage molestis min la edzo, kaj mi plurfoje pensis pri divorco. Sed mi ne povis imagi kiel vivteni miajn infanojn.”

Ekonomia dependeco igas virinojn toleri tian situacion kaj resti en la hejmo. Ju pli mankas al virinoj eblo eskapi, des pli akre vivkunuloj atakas. Tiamaniere stabiliĝas hejma perforto. En 2020 en Japanio, la nombro de konsiliĝoj pri hejma perforto plialtiĝis 1,6-oble, kaj tio estas la plej alta nombro en la historio.

La ekonomia krizo kaŭzita de la kronviruso malkovris la malegalecon, kiu delonge ekzistas en ĉi tiu socio. Kredeble, tio instigis iujn virinojn fari la plej malĝojan decidon. Homo ne devas sinmortigi, eĉ se ŝi/li falis en severan situacion pro maldungiĝo, ĉar ŝi/li rajtas ricevi publikan helpon. Tamen en Japanio troviĝas la forta normo „Oni devas ne ĝeni aliajn homojn”. Ĝi igas homojn heziti peti publikan helpon kaj pelas ilin al pli malfacila situacio.

En septembro 2020 la tiama ĉefministro Suga deklaris en sia enoficiĝa parolado: „Unue helpu vin mem, laste petu helpon de la lando”, malgraŭ tio, ke homoj en Japanio suferas pro la politiko de la registaro limigi ekonomian aktivadon. Konforme al ĉi tia mesaĝo de la ĉefministro, homoj plu riproĉas ricevantojn de publika helpo, kvazaŭ ili estus ŝtelistoj de imposto. Lastatempe en Japanio, la vorto „memrespondeco” enhejmiĝas. Ĉi tiu vorto estas uzata tiel, ke homoj devas ne peti publikan helpon, ĉar sufero estas rezulto de ilia propra agado. Sed ĉu la situacioj supremenciitaj pri virinoj vere estas solvendaj per „memrespondeco”? Kiuj pensas tiel, neas socian helpon kaj neas ankaŭ homajn rajtojn.

La japana popolo povas ŝanĝi tian situacion. Laŭ mia opinio, plej grava estas edukado kaj politiko. Kontraŭ la malfavora sinteno al publika helpo, ni devas varti la ideon, ke ni havas rajton uzi ĝin. En lernejo aŭ en amaskomunikilo aŭ ie ajn necesas disvastigi tiajn mesaĝojn. Vi povas iam ajn helpi aliajn en tiu situacio. Ekzemple, se iun ĉirkaŭ vi trafas malfacilaĵo, bonvolu aŭskulti ŝin/lin kaj laŭeble doni informon pri socia helpo. Por ĝustigi la ekonomian malegalecon inter la seksoj, ni devas partopreni en politiko tra diversaj kanaloj – ne nur balotado, sed ankaŭ lobiado aŭ organizado de kunveno sufiĉe efikas. Ordinaraj homoj povas subteni neprofitcelajn organizaĵojn diversmaniere: mondonaco, disvastigo de informo ktp.

Ĉu en la estonteco eblos tia socio, en kiu ĉiuj virinoj povas vivi facile, libere, kaj memfide? Ĉiu el ni havas respondecon pri tio.


---

# Fenestro al la hungaraj elektoj

**Published:** 2022-01-01

**URL:** https://www.monato.be/2022/013014.php?p

**Author:** Stefan MACGILL

**Categories:** Aktuale, OPINIO, La maldekstro (provizore) unuigis sin

En aprilo 2022 en Hungario okazos naciaj elektoj. 199 parlamentanoj estos elektitaj parte laŭ distriktoj kaj proporcia reprezentado, en kiu necesas atingi pli-malpli 5 % de la voĉdonantaro por rajti je unu parlamenta loko.

La maldekstro fatale perdis la regadon pro horora mispaŝo 1 , kiu okazis antaŭ ĉirkaŭ 12 jaroj. Eĉ tiutempe mi prave prognozis, ke la maldekstro bezonos tutan generacion por reveni en la ĉeffluan politikan vivon. La registaro, kompreninte tion, scias, ke la sola risko venas de la antaŭe kreskanta ekstremdekstro. La ĉefministro Viktor Orbán, saĝa politikisto, do movis la regantan partion Fidesz [fides] (oficiale Fidesz – Magyar Polgári Szövetség ) dekstren. Tio sukcesis, kaj nun la dekstra konkuranto, Jobbik (oficiale Jobbik Magyarországért Mozgalom ) iom malkreskas. Fidesz , do, redirektas siajn konsiderindajn kaj bone financatajn atakajn rimedojn por senkreditigi figurojn de la maldekstro. Tiu maldekstro, kiu baldaŭ post la perdo de la regado disigis sin en okon da partietoj, ĉiuj fluintaj el malakordoj en la socialisma MSZP (oficiale Magyar Szocialista Párt ) – la milde reformitaj eksaj komunistoj. El tiuj partioj, almenaŭ du intertempe malaperis, kaj la restantaj iom post iom komencis kompreni, ke apartaj ili restos eterne en la politika dezerto.

Feliĉe, la maldekstro finfine lernis ion gravan. Klare, ili rimarkis la siatempan sloganon de UEA: „Unueco estas forto”. Ili finfine komprenis, ke dise la seso da pluvivantaj maldekstraj partioj neniam signife sukcesos: kelkaj eĉ ne atingos la 5 %. La sola maniero havi ŝancon kontraŭ Fidesz , kiu pli-malpli regas la amaskomunikilojn, la kortumojn kaj multon plian esencan, estas prezenti unuecan blokon kun unu kandidato por la ĉefministra posteno.

Antaŭ 18 monatoj, tiu taktiko bone funkciis por la lokaj elektoj, precipe en Budapeŝto, kie la urbestra rego transiris de la milda dekstro al la milda maldekstro, kaj elektiĝis urbestro kun la ŝajne politike katastrofa nomo Karacsony (Kristnasko). Kiu imagus usonan prezidenton aŭ britan ĉefministron kun la nomo Mister Christmas ? Ne nur tio okazis, sed la budapeŝtaj distriktoj grandege transiris milde maldekstren. Tio okazis eĉ en mia distrikto, kie la sidanta Fidesz -ulo estis populara kaj agadis sukcese.

Tio eblis pli-malpli per miraklo. La ses pluvivantaj maldekstraj partioj konsentis starigi diskutojn kaj kampanjojn por fari referendumecan voĉdonadon ene de la multaj dekoj da voĉdonejaj tendaroj tra la urbo, kiuj estis grandskale uzataj. Ili vidis la sukceson, kaj ripetas la strategion por la naciaj elektoj. Longaj vicoj videblis antaŭ multaj elekto-tendoj, kio pruvas, ke la popolo komprenas la neceson por unu gajnkapabla kandidato, kiu estu nun elektita (plua temo por la estonto).

Vi eble rimarkis, ke mia vidpunkto al la mondo troviĝas en la milda maldekstro. La registaro faris multajn malbonaĵojn sur multaj kampoj. Sed mi devas konstati, ke ili ege sukcesis en du ĉefaj kampoj. Unue, ili brile agis pri la pandemio. Ili rifuzis atendi la eŭropan burokration, sed agis sole kaj brave. Ni havis komence kvin vakcinojn, nun ok. Mi de monatoj havas tri injektojn. La nunaj rezultoj estas iom maltrankviligaj, sed niaj ciferoj montras grandegajn atingojn – nia sansistemo baze funkcias. La dua, eble pli grava faktoro estas la ekonomio, kiu tra jaroj antaŭ la pandemio kreskis je averaĝe 4 % – rezulto, por kiun atingi okcident-eŭropaj registaroj farus gravajn krimojn. Dum la pandemio, ni havis iom severajn limigojn – jam de monatoj ĉesigitaj. Sed tra la tuto, malmulto okazis por limigi komercan kaj ekonomian agadon. Bone, escepte de hoteloj, restoracioj kaj similaj sektoroj. Sed pluiris la cetero, ĉu fizike, ĉu virtuale. Jen la fina rezulto por la registaro, kiu ja havas grandegajn financajn rimedojn. Ĝi povas feliĉigi (subaĉeti) la popolon per antaŭelektaj dorlotaĵoj. Jen, laŭ la registaron subtenanta Metropol la promesoj al la popolo: 21-elcenta salajra kresko por flegistinoj. 20-elcenta salajra kresko por sociaj kaj kulturaj laborantoj kaj infanprizorgantoj. 10-elcenta salajra kresko por instruistoj. Signifaj kreskoj por pedagogoj en 2023. Kompensoj al familioj kun infanoj. Pluspago por pensiuloj (nelaste por mi!).


---

# Ĉu granda diplomatia konflikto? Apenaŭ.

**Published:** 2022-01-01

**URL:** https://www.monato.be/2022/013015.php?p

**Author:** Julius HAUSER

**Categories:** Aktuale, OPINIO, Kolero kaj solvado de konflikto

La 18an de oktobro 2021 dek ambasadoroj ĉe Turkio (tiuj de Danio, Finnlando, Francio, Germanio, Kanado, Nederlando, Norvegio, Nov-Zelando, Svedio kaj Usono) publikigis komunan deklaron, petante rapidan solvon de la afero de la filantropo Osman Kavala. Ili asertis, ke la daŭra mallibereco de Kavala ombras al demokratio kaj al travideblo de la turka juĝistaro.

Ĉi tiu diplomatia alvoko provokis tujan reagon de la turka prezidanto Recep Tayyip Erdoğan [reĝep tajip érdoan], kiu ordonis al la ministro pri eksterlandaj aferoj deklari, kiom eble plej frue, la dek ambasadorojn kiel persona non grata 1 .

La decido de la turka prezidanto trafis sian celon. Jam post semajno la usona ambasado deklaris, ke ĝi agas laŭ artikolo 41 de la Viena Konvencio pri Diplomatiaj Rilatoj, kaj „ne enmiksiĝos en la internajn aferojn de Turkio”. La aliaj naŭ ambasadoj faris same, kaj rezulte tuj mildiĝis la streĉiteco.

Ĉi tiu mallonga kaj akra diplomatia konflikto rilatas la turkan filantropon kaj aktivulon Osman Kavala, kiu estas en malliberejo ekde 2017, malgraŭ tio, ke li neniam estis formale kondamnita. Li estis arestita pro organizado kaj financado de amasaj kontraŭregistaraj protestoj en 2013 kaj pro la malsukcesa militista puĉo en 2016. Kavala, tamen, proklamas sian senkulpecon.

Diversaj homrajtaj asocioj kaj registaroj en la okcidentaj landoj konsideras la malliberigon de Kavala simbolo de la kreskanta netoleremo de la turka prezidanto kontraŭ la disidentaro. La Eŭropa Kortumo pri Homaj Rajtoj jam en 2019 taksis la akuzon kontraŭ Kavala politike motivita kaj postulis lian tujan liberigon. Simile sin esprimis ankaŭ la Konsilio de Eŭropo, en kiu Turkio estas membro ekde 1950.

Malgraŭ la mallonga diplomatia konflikto Turkio estas ade strategia partnero por Eŭropa Unio pri migrado, sekureco kaj kontraŭterorismo. Kvankam EU kelkfoje kritikis Turkion, konkretaj paŝoj kontraŭ la lando, kandidata ekde 1987 al membriĝo, estis kaj estas ĝis nun nur kosmetikaj.

Se Turkio iĝos plenrajta eŭropunia membro, laŭ la subtenantoj de la ideo, ĝiaj institucioj kaj jurŝtato iĝos pli stabilaj. Aliflanke, la kontraŭuloj atentigas, ke nur malgranda parto de Turkio estas geografie en Eŭropo, kaj ke Ankaro havas malbonajn rilatojn kun Kipro, Grekio kaj Armenio. Aldone, ne forgesindas la konflikto kun la kurdoj.

Laŭ kelkaj diplomatoj la nuna aktiva eksterlanda politiko de Turkio ne estas signo de malgraviĝo de Turkio ene de EU kaj NATO, sed la rezulto de nova geopolitika medio. Turkio ne volas esti konsiderata nur „peono” en la regiono, sed egalulo kaj aktiva partnero. Ankaro scias, ke ĝi gardas la sud-orientan flankon de NATO, estas grava ekonomia partnero, sed ankaŭ grava aganto por pace solvi la militon en Sirio.

Malgraŭ la nunaj sed ankaŭ eventualaj venontaj diplomatiaj disputoj kaj opinidiferencoj kun EU aŭ NATO, Ankaro estas daŭre grava por eŭropa sekureco. Ne mirinde do, ke la membroŝtatoj de EU kaj NATO nuntempe alfrontas la dilemon, kiel konservi bone ekvilibrajn rilatojn kun Turkio.


---

# Revivigi la nuklean traktaton

**Published:** 2022-01-01

**URL:** https://www.monato.be/2022/013016.php?p

**Author:** Evgeni GEORGIEV

**Categories:** Aktuale, VIENO, Politiko

Irano komencis fine de novembro interparolojn kun Britio, Ĉinio, Francio, Germanio kaj Rusio cele al revivigo de la priatoma traktato de 2015. Usono sub la regado de la tiama prezidento Donald Trump eliris el la interkonsento en 2018, enkondukante severajn sankciojn kaj blokante iranajn bankkontojn. Unu jaron poste ankaŭ Irano forlasis la traktaton, ekpliriĉigante uranion al 60 % anstataŭ al la interkonsentitaj 3,67 %.

La 14an de julio 2015 en Vieno Britio, Ĉinio, Francio, Germanio, Rusio kaj Usono subskribis kun Irano priatoman traktaton, laŭ kiu la islama respubliko povas uzi nuklean energion nur civilcele. La subskribantaj landoj deklaris sian pretecon iom post iom nuligi siajn sankciojn kontraŭ Teherano, kondiĉe, ke la interkonsento estos observata. Oni taskis la Internacian Atom-Energian Agentejon (IAEA) kontroli la iranan nuklean programon.

La okcidentaj landoj favoras al la revivigo de la traktato, sed grava kondiĉo por la sukceso estas la partopreno de Vaŝingtono, kiu fakte regas la tutmondajn transakciojn. Do, Britio, Francio, Germanio, Rusio kaj Ĉinio strebas altiri Vaŝingtonon ree al la intertrakta tablo, kaj ili parte sukcesis. Usono nomumis Robert Malley speciala sendito pri Irano. Ĝis nun Usono intertraktis kun Irano nur nerekte helpe de perantoj. Irano devas samtempe ree plenumi la kondiĉojn, pri kiuj ĝi ne plu zorgas post la eliro de Usono.

En aprilo 2021 la traktat-landoj escepte de Usono komencis intertraktojn en Vieno pri savo de la traktato de 2015. La interparoloj estis tamen interrompitaj pro la prezidentaj balotoj kaj registara ŝanĝo en Irano.

La ultrakonservativa kleriko Ebrahim Raisi anstataŭis kiel prezidento sian moderan antaŭulon Hassan Ruhani en aŭgusto. Lige kun tio venis nova irana sinteno rilate al la traktato, kiu estas multe malpli akceptebla. La necedema pozicio de la irana religia registaro certe malfaciligos la intertraktojn aŭ almenaŭ malfruigos ilin.

Irano bezonas sukcesan finaranĝon de la traktato, ĉar la ekonomia situacio en la lando estas katastrofa. La severaj sankcioj de la iama usona prezidento Trump malpliigis la malnetan enlandan produkton (MEP) por la jaro 2019 je 7 %. La enspezoj de la petrolaj kaj gasaj eksportoj malpliiĝis je du trionoj kaj atingis 31 miliardojn da usonaj dolaroj. En la antaŭa jaro ili estis preskaŭ 90 miliardoj da usonaj dolaroj. Pro la malaltaj enspezoj oni devis redukti la nacian buĝeton, kaj rezulte pliiĝis la malriĉeco je 11 %. Laŭ oficialaj informoj nun 30 % de la irana loĝantaro vivas en malriĉeco kaj ne povas ekzemple pagi luadon de domo aŭ kuracadon okaze de malsano. Ĉio ĉi kaŭzis sangajn protestojn.

La irana ministro pri eksterlandaj aferoj, Hossein Amir-Abdollahian, postulas, ke Usono kiel signo de bona volo malbloku 10 miliardojn da usonaj dolaroj en eksterlandaj iranaj bankkontoj, kiuj devenas ĉefe de eksporto de petrolo kaj gaso.

Malgraŭ la promesoj, la Islama Respubliko blokas la plenan kontroladon de ĝia atom-programo. La aliro al produktejo de partoj de centrifugiloj por pliriĉigo de uranio estas malpermesita. La pliigo de la pliriĉigaj instalaĵoj por uranio kun ĉiam pli bonaj centrifugiloj kaŭzas eksterlande multajn zorgojn, ĉar pliriĉigitan uranion eblas rapide transformi en armiltaŭgan materialon.

La ununura cedo, kiun Irano faris en septembro, estas la permeso, ke IAEA prizorgu siajn kameraojn por kontroli nukleajn instalaĵojn. Laŭ la direktoro de IAEA, Rafael Grossi, tamen, la inspektistoj ankoraŭ ne havas aliron al la datumoj konservataj en la aparatoj.

La lasta teknika progreso de la irana atom-programo maltrankviligas la usonanojn. Laŭ informoj de IAEA, Irano posedas dek kilogramojn da uranio pliriĉigita je 60 %. Se la intertraktado estos malsukcesa, Usono kaj Israelo rezervas al si la rajton uzi ĉiujn militajn opciojn. Vaŝingtono firmigis sian pozicion: la sankcioj estos forigataj nur, se Teherano agos laŭ la punktoj de la traktato de 2015. Laŭ Israelo la islama respubliko baldaŭ havos eble materialon por produkti atomarmilojn.

Ĉu oni sukcesos revivigi la priatoman traktaton kun Irano, montros la pluaj evoluoj. Certa estas almenaŭ la loko de la finaj intertraktoj. Ili ree okazas en Vieno.


---

# La pandemio en Nov-Zelando

**Published:** 2022-01-01

**URL:** https://www.monato.be/2022/013019.php?p

**Author:** Donald ROGERS

**Categories:** Aktuale, KOVIMO, Moderna vivo

Ekde 2020 la pandemio dominas konversaciojn en Nov-Zelando. Dum la periodoj de hejma izolado kaj aliaj limigoj, la ĉefministro Jacinda Ardern kaj la ĉefo de la Ministrejo pri Sano, Ashley Bloomfield, paroladas al la nacio preskaŭ ĉiutage prezentante la aktualajn statistikojn pri kazoj kaj paŝojn por rezisti la disvastiĝon de COVID-19 . Epidemiologoj – kiel profesoro Michael Baker – intervjuiĝas ĉiutage por diskonigi pliajn faktojn kaj opiniojn pri la pandemio, malsano, testado kaj vakcinado.

Multaj homoj ne memoras antaŭajn pandemiojn: ekzemple, poliomjelito aktivis trifoje inter 1948 kaj 1956, kiam mortis 224 homoj en Nov-Zelando; aidoso atingis pinton en 1986; meningito en la periodo 1991-2007 – kiam mortis 252 – kaj gripo en 1996 – kiam mortis 90. En 1948 ĉiuj lernejoj restis fermitaj de la komenco de la jaro ĝis la 19a de aprilo pro epidemio de poliomjelito. Infanoj devis resti hejme kaj sekvi lecionojn per korespondado kaj aŭskulti radiajn elsendojn. En 1977 la ministrejo pri sano deklaris, ke vakcinado eliminis poliomjeliton en Nov-Zelando.

Multaj malsanoj (difterio, hepatito, mumpso, poliomjelito, rubeolo, tuberkulozo, k.a.), kiuj plagis la homaron en pli fruaj jarcentoj, ne plu estas grandaj problemoj, ĉar sciencistoj evoluigis vakcinojn kontraŭ ili, kaj preskaŭ ĉiuj homoj estas vakcinitaj.

Post la alveno de kovimo la registaro ŝanĝis siajn prioritatojn, kaj multaj aliaj urĝaj aferoj ricevas malpli da atento. Laŭ konsilo de la ministrejo pri sano la registaro kreas novajn sistemojn kaj aplikas leĝojn okaze de gravaj situacioj. La sistemo de kvar urĝoniveloj sukcesis notinde limigi la okazojn kaj la mortojn (28 mortoj ĝis oktobro 2021). Iuj epidemiologoj opinias, ke pri iuj aferoj la registaro estas ne sufiĉe strikta. Ekzemple, pasis longa tempo antaŭ ol la registaro decidis, ke landlimaj laboristoj devas esti vakcinitaj kaj regule testataj pri la viruso. Ne ĉiuj homoj restantaj en kvaranteno volonte akceptis la izolitecon, kaj iuj eskapis; la polico serĉis kaj arestis ilin. Ŝajnas, ke la gardistoj ne estis sufiĉe atentaj.

La registaro timas, ke se la viruso disvastiĝos, tiam la hospitaloj ne povos trakti ĉiujn malsanulojn. Eĉ nun oni prokrastas multajn malpli urĝajn kirurgiajn operaciojn kaj terapiojn. Kiam kuracistoj devas enfermiĝi – pro kontakto kun malsanulo infektita de la viruso – la situacio premas aliajn stabanojn.

La pandemio montris, kiom multe la nacio dependas de turismo, ĉar nun tio devas limiĝi je enlandanoj por malhelpi la disvastiĝon de la viruso, kaj tio tre reduktas la profitojn de turismaj komercoj. La registaro subvencias la kompaniojn, por ke ili pluekzistu. La impostopagantoj jam pagis miliardojn da dolaroj por subteni la ekonomion.

En 2020 kaj 2021 pli ol 150 000 novzelandanoj venis hejmen el fremdaj landoj, kaj malmultaj homoj foriris. Tio pliakrigis la daŭrajn problemojn pro manko de sufiĉaj loĝejoj.

La novzelanda ekonomio estas en stato pli bona ol tiu, kiun ekonomikistoj atendis okaze de la pandemio. La domkonstrua industrio tiom furoras, ke la liverado de konstru-materialoj ne plu sufiĉas, kaj prezoj plialtiĝas. La importado de varoj suferas prokrastojn pro la tutmondaj kovimo-rilataj problemoj.

La registaro planas laŭgrade reaktivigi la ekonomion. Ĝi instigas ĉiujn preni kontraŭ-koviman vakcinon por redukti la riskojn. Komercistoj plendas, ke la registaro agas tro malrapide. Eksportistoj volas iri eksterlanden por vendi siajn varojn, sed la kvarantena sistemo estas ne sufiĉe granda por trakti la aldonajn envojaĝantojn.

Agrikulturistoj kaj hortikulturistoj postulas pli da portempaj laboristoj el senkovimaj pacifikaj landoj, kaj la registaro faris apartajn regulojn por ebligi tion. Mankas „dorsosakuloj” el eksterlando; antaŭ la pandemio, ili ofte laboris en la rikoltado de fruktoj ktp. Dume, atendataj reformoj – ekzemple pri la sansistemo, precipe pri mensaj malsanoj – nemulte progresas. Ĝuste nun, okaze de la pandemio, ili estas necesaj por tiuj, kies mensoj malstabilas pro la premoj de malsano, senlaboreco, hejmrestado kun la infanoj ktp.

Dum antaŭaj ekaperoj de COVID-19 en 2020 kaj 2021 la „teamo de kvin milionoj” (la tuta popolo) ŝajne bone kunlaboris: la homoj restis hejme, kiam la registaro tion postulis.

Dum tri monatoj la registaro permesis vojaĝadon sen izolado inter Nov-Zelando kaj Aŭstralio, sed poste COVID-19 multe akriĝis en Aŭstralio. En aŭgusto 2021 vizitanta aŭstraliano alportis la delta-variaĵon al Nov-Zelando, kaj homo infektita de li ĉeestis kunsidon en preĝejo en Auckland, kaj la malsano rapide disvastiĝis. La registaro nuligis la interkonsenton kun Aŭstralio.

La elimina strategio ne tute sukcesis. Ŝajnas, ke la viruso infektis diversajn marĝenajn homojn: senhejmulojn, krimulojn, konsumantojn de drogoj, opoziciantojn kaj aliajn. Tiuj emas agi malkonforme al reguloj kaj plue disvastigas la viruson. Tio instigis la registaron ŝanĝi en oktobro sian strategion.

Laŭ la antaŭa elimina strategio oni provadis izoli malsanulojn kaj atendi, ĝis ili resaniĝis (aŭ mortis), spuri iliajn kontaktojn kaj testi ilin pri la viruso, kaj la registaro instigis ĉiujn vakciniĝi kaj kiel eble plej longe resti hejme. La nuna strategio estas rapide vakcini kiel eble plej multajn homojn por limigi la nombron de tiuj, kiuj bezonos enhospitaliĝon.

Spertuloj diras, ke estas risko, ke la nombro de okazoj estos troa, kaj la hospitaloj plenpleniĝos pro granda nombro da gravaj okazoj. La registaro decidis etendi la liston de okupoj por vakcini ankaŭ instruistojn kaj aliajn laboristojn, kiuj laboras kun infanoj.

Nun la registaro kaj la ministrejo pri sano aranĝas multajn vakcinejojn de diversaj tipoj kun allogaĵoj por instigi homojn vakciniĝi. En „supersabato” – la 15an de oktobro 2021 – diversaj organizaĵoj aranĝis kvazaŭ festivalojn por entuziasmigi homojn. Oni vakcinis preskaŭ 130 000 homojn en tiu tago. Tamen la vakcinado ne atingis homojn en foraj vilaĝoj.

La registaro planas enkonduki oficialajn atestilojn por tiuj, kiuj estas vakcinitaj kontraŭ la viruso, por ke diversaj eventoj kun multaj partoprenantoj estu malfermaj nur al vakcinitoj.

La registaro celas malpli striktajn limigojn, sed tio alportos pliajn riskojn.


---

# Defia rubriko

**Published:** 2022-01-01

**URL:** https://www.monato.be/2022/013022.php?p

**Author:** Alexander SHLAFER

**Categories:** Aktuale, Tolereme

Demisiante kiel redaktoro de la rubriko Politiko , mi volas dividi kun la legantoj kelkajn pensojn pri mia sperto kaj kelkajn koncernajn ideojn pri stirado de tiu ĉi malfacila rubriko.

Mia „kariero” en MONATO komenciĝis, se mi ne mismemoras, en 1995, kiam mi iĝis lingva revizianto. Post dudek jaroj da provlegado kaj korektado en la rolo de revizianto, laŭ la peto de la tiutempa gvida redaktoro (kaj nuna ĉefredaktoro) Paŭl Peeraerts, mi anstataŭis la forpasintan ĉefredaktoron Paul Gubbins en la rolo de redaktoro respondeca pri la rubriko Politiko .

La redaktora rolo ŝajnis al mi preskaŭ memevidenta: ricevinte tekston, oni zorge kontrolu, ke la teksto ne havas erarajn kaj misajn asertojn, ke kontesteblaj opinioj de la aŭtoro ne estu prezentataj kiel objektivaj faktoj, ke dubindaĵoj havu klarigan kuntekston (aŭ estu garnitaj per redakcia komento aŭ piednoto, kiu provizas tian kuntekston) kaj ke en raportaj tekstoj partiecaj insinuoj prefere ne aperu kiel memevidentaj veraĵoj.

Ni ne atendu, ke ĉiuj havu la saman opinion, kaj ne pretendu, ke nia vidpunkto, kiom ajn firme ni kredas je ĝia praveco, estas la sola valida vidpunkto; tial ni ne silentigu opiniojn, vidpunktojn kaj interpretojn nur tial, ke ni opinias ilin malpravaj kaj malĝustaj.

La pasintaj kvin jaroj unuflanke pruvis, ke tia aspiro estas sekvinda, kaj aliflanke montris, kiom malfacile estas stiri la rubrikon, firme celante objektivan raportadon kaj analizadon kaj elsarkante ideologiajn insinuojn.

La karakterizaj trajtoj de nia revuo estas, ke niaj legantoj vivas en diversaj landoj kaj ke ili apartenas al tre malsamaj kulturoj kaj vivmedioj. La premisoj, kiuj al unu el ni povas ŝajni eksterdubaj, alikulturanon povas impresi kiel dubindaj, herezaj, stultaj kaj eĉ ridindaj aŭ sakrilegiaj.

Oni do aparte zorgu pri la internacia kompreneblo de la diskurso kaj pri tio, ke diversaj legantoj povas havi malsamajn kaj eĉ reciproke nekongruajn fonajn sciojn. Eĉ pli grave, la redaktoro estu intelekte honesta kaj penu eviti dogmemon kaj implicitajn antaŭjuĝojn.

Alia specifaĵo de esperant-lingva gazeto estas tio, ke preskaŭ neniu kontribuanto havas denaskan aŭ profesinivelan lingvoposedon, kaj do oni ne atendu, ke aŭtoroj, eĉ profesiaj ĵurnalistoj, verkos tekstojn en neriproĉebla lingvaĵo.

Tio aldonas kroman taskon al la redaktora laboro. Unuflanke, oni elsarku „falsajn amikojn”, paŭsaĵojn nekompreneblajn internacie, lingvajn kaj stilajn erarojn kaj fuŝojn, miskompreneblajn kaj konfuzajn parolturnojn.

Aliflanke, aparte defia la redaktadon faras ĉiama risko, riparante kaj plibonigante lingvaĵon de teksto, anstataŭigi la propran tonon kaj stilon de la aŭtoro per tio, kion la redaktoro opinias modela aŭ preferinda, kaj eĉ trudi al la teksto lingvajn trajtojn fremdajn al la aŭtoro. Tia ekvilibro postulas lingvan maturecon, kiu paradokse implicas ankaŭ zorgan respekton al variaj pensmanieroj kaj stiloj de la aŭtoroj.

Mi servis kiel redaktoro pri politiko dum kvin jaroj. Dum tiu tuta tempo mi intence evitis mem verki por MONATO (krom okazajn recenzojn) aŭ elpaŝi pri miaj propraj opinioj – ne pro tio, ke mi ne havas fortajn opiniojn kaj konvinkojn, sed por eviti la falsan impreson, ke miaj propraj politikaj vidpunktoj influas min kiel redaktoron.

Tia singardemo, ve, ne ŝirmis min, mian rubrikon kaj la revuon ĝenerale de akuzoj pri partieco. Praktike ĉiufoje kiam ni aperigis tekston, kiu enhavis originalan, nekutiman, nekliŝan aŭ nepopularan opinion, al la redakcio venis koleraj leteroj de legantoj, kiuj draŝis la redakcion kaj min persone pro publikigo de tiaj „konsternaĵoj”. Kelkaj speciale netoleremaj legantoj eĉ malabonis ...

Ne estas agrable ricevi draŝadon. Ne estas facile resti firma en la defendo de parol-libero kaj la rajto de aŭtoroj esprimi proprajn vidpunktojn kaj opiniojn.

Ĉi-rilate MONATO estas rimarkinda, kaj eble eĉ unika. Kaj la nuna ĉefredaktoro Paŭl Peeraerts, kaj lia antaŭulo Paul Gubbins ne timis publikigi nepopularajn kaj defiajn opiniojn.

Tia redakta politiko postulas humilecon kaj intelektan honestecon, kio ne estas facila ĝenerale, kaj en la nuna mondo, en kiu jen kaŝita, jen tute senhonta partieco de raportado kaj analizado iĝis kutima (kaj praktike norma) en la amaskomunikiloj pli-malpli ĉie, tia vidpunkto postulas ankaŭ kuraĝon.

Dum unu el la kritik-kampanjoj kontraŭ teksto aperinta en MONATO en mia rubriko, Paŭl Peeraerts restis solidara kun mi kaj eĉ petis min verki respondon pri la kritiko: „Ĉu silentigi opiniojn?” (MONATO , 2020/01, p. 4 ( 2020/012585.php )). Mi esperas, ke la legantaro dividas nian fidelecon al larĝmensa kaj kuraĝa raportado kaj kontraŭstaro al paroĥeca partianeco!

Tion bone resumas la penso, kiun oni atribuas al Voltero: „Mi ne konsentas kun tio, kion vi diras, sed mi ĝismorte batalos por via rajto diri tion.”

En mia vivo mi plenumis multajn diversfakajn profesiajn rolojn kaj respondecojn: mi profesie okupiĝis pri matematiko, logiko, lingvo(j), scienca esplorado, artefarita intelekto kaj informaj teĥnologioj, servante, same diversrole, kiel instruisto, tradukisto kaj interpretisto, komputisto kaj konsilisto. Eĉ se temas nur pri la lingvo de nia gazeto, mi havis multajn variajn koncernajn spertojn.

Tamen mia laboro en la redakcio de MONATO estas mia plej longa profesia ligiteco al unu organizaĵo en mia tuta vivo!

Jam dum multaj monatoj mi serioze pripensadis la ideon demisii de tiu regula, profesieca kaj temporaba ĵurnalista laboro, kiun postulas redaktoreco, kiam komence de aŭgusto mi rivelis miajn planojn al Paŭl, kaj ni ellaboris planon por senstumbla transiro de la rubriko al la nova redaktoro.

La kialo de mia demisio estas ekstera: mia vivo atingis fazon, kiam mi devas redistribui mian limigitan tempon.

Alia, malpli persona avantaĝo de mia eks-redaktoriĝo estas, ke nova redaktoro ĉiam alportas freŝajn ideojn kaj novan energion, el kio sendube profitos vi, karaj legantoj!

Malantaŭkulise, jam dum pluraj monatoj de la transira periodo mi kunredaktas la rubrikon kun Massimo Ripani. Massimo jam faris elstaran kontribuon: li sukcese varbis multajn novajn interesajn aŭtorojn. Vi sendube rimarkis tion.

Nun venis la tempo, kiam Massimo transprenu la plenan redaktoran respondecon pri la rubriko. Laŭ peto de Paŭl, mi restos en la redakcio en limigita rolo de (laŭ ŝerca vortumo de Paŭl) „gard-anĝelo de la rubriko”.

Eble estas simbole, ke min, eks-siberianon jam plurajn jardekojn vivantan en Usono, anstataŭas italo jam delonge vivanta en Rusio. Intima, profunda kono de ĉiuj aspektoj de la vivo en pluraj landoj kun treege malsamaj politikaj kaj kulturaj tradicioj certe igas onin pli komprenema pri internacia varieco de moroj, tradicioj kaj politiko kaj servas kiel antidoto kontraŭ la veneno de blinda partieco!

Transdonante al Massimo la redaktoran torĉon kaj ruĝan krajonon, mi finu, esprimante firman esperon, ke Massimo daŭrigos la tradicion de kuraĝa kaj intelekte honesta ĵurnalismo!


---

# Ĵurnalisto iĝas redaktoro

**Published:** 2022-01-01

**URL:** https://www.monato.be/2022/013023.php?p

**Author:** red.

**Categories:** Aktuale, REDAKCIE, Politiko

Jam de kelkaj monatoj nia kunlaboranto Massimo Ripani kunredaktas la artikolojn de la politika rubriko kaj plivastigas la reton de korespondantoj kontribuantaj al ĝi. Nun, ekde la januara numero, li plene transprenas la redaktoran torĉon.

Massimo Ripani estas itala ĵurnalisto loĝanta ekde 2008 en Rusio. Li kunlaboras kun italaj, esperantaj kaj rusaj gazetoj. Ekde 2017 en MONATO aperis pluraj liaj kontribuaĵoj, inter kiuj intervjuo kun la ambasadoro de Italio en Norvegio kaj Islando, Giorgio Novello 1 .

Li precipe interesiĝas pri internacia politiko kaj pri minoritataj lingvoj. Unu el liaj preferataj citaĵoj estas tiu de la itala ĵurnalisto Tiziano Terzani (1938-2004): „Bedaŭrinde, hodiaŭ sur la scenejo de la mondo ni okcidentanoj estas la solaj protagonistoj kaj la solaj spektantoj, kaj tiel, per niaj televidiloj kaj niaj ĵurnaloj, ni aŭskultas nur niajn argumentojn, ni sentas nur nian doloron. La mondo de la aliuloj neniam estas reprezentata.” Por ke pli da artikoloj el pli da landoj atingu la legantojn, krom la strikte redakta laboro li aktivas por reaktivigi malnovajn korespondantojn kaj varbi novajn.

Lia longdaŭra eksterlanda loĝado influas lian ĵurnalisman sentemon. Massimo Ripani preferas intervjuojn kaj pli profundajn artikolojn, kiuj per klara kaj honesta analizo reale ebligas ankaŭ al alilandano kompreni konkretajn faktojn aŭ situaciojn.


---

# Unuiĝintaj per neefikeco

**Published:** 2022-01-01

**URL:** https://www.monato.be/2022/013032.php?p

**Author:** Ivo DURWAEL

**Categories:** Aktuale, OPINIO, Kompleksa lando

Belgio estas inter la tiel nomataj „riĉaj” landoj. Surprizas, ke la belga delegitaro ne sukcesis proponi konkretan planon pri la redukto de CO 2 , ne nur je la komenco de la klimatkonferenco en Glasgovo sed ankaŭ je la fino, malgraŭ la fakto, ke Eŭropa Konsilio antaŭvidas grandajn subvenciojn, kiuj helpos efektivigi la Verdan Interkonsenton de Eŭropa Unio por atingi klimatneŭtralan ekonomion en Eŭropo antaŭ 2050. Kiel la okazintaĵo estas klarigebla?

Belgio estas ege kompleksa lando: tiel kompleksa, ke eĉ multaj belgoj ne plu komprenas ĝian strukturon. Ekde ĝia fondiĝo estiĝis tensioj inter la nederlandparolantaj flandroj (en la norda parto de la lando) kaj la francparolantaj valonoj (sude). Individue multaj flandroj kaj valonoj havas amikajn rilatojn, sed kiam temas pri gravaj problemoj la du komunumoj pli kaj pli diverĝas kaj fojfoje havas kontraŭajn starpunktojn. Politike tio kaŭzas konstantajn tensiojn. Iuj eĉ parolas pri divido de Belgio en du ŝtatojn.

Bruselo, la ĉefurbo, kun granda internacia rolo kaj sidejoj de multaj entreprenoj, troviĝas ene de la flandra regiono, sed en la ĉefurbo mem nur 9 % de la loĝantoj registriĝis kiel nederlandlingvaj, dum ĉiutage amaso da flandroj deĵoras en Bruselo. Ekde 1970 diversaj registaroj provis fliki. Por modifi la konstitucion necesas tamen plimulto de du trionoj en la parlamento, kio malfacilas en tia etoso. Per diversaj paŝoj oni atingis, ke la regionoj ekhavas pli da memstareco kaj disponas ankaŭ pri monaj rimedoj. Post kvar ŝtataj transformiĝoj en 1993 Belgio iĝis federacia lando kun tri oficialaj lingvoj: la nederlanda, la franca kaj la germana. Politike ĝi dividiĝas en tri komunumojn surbaze de lingvo kaj kulturo, nome la nederland-, franc- kaj german-lingvan, kaj en tri regionojn, nome la flandran, la bruselan kaj la valonan 1 . La komunumoj ekhavis sufiĉe vastan aŭtonomion. Sed juro, financoj, eksterlanda politiko, armeo kaj socia asekuro restas grandparte federaciaj respondecoj.

Por la klimatkonferenco en Glasgovo oni bezonis interkonsenton de la respondeculoj, kiuj okupiĝas pri klimato: ili estas ok ( efektive! ) ministroj kaj unu vicministro. Pri la afero devis sidi ĉetable kaj decidi kune: unu federacia ministro, unu el la flandra komunumo, tri el la valona regiono (unu de la regiona registaro, unu el la franclingva kaj unu el la germanlingva komunumo) kaj tri por la brusela regiono (kaj aldone unu vicministro).

Ĉiu strukturo, ŝtata aŭ regiona, ellaboris sian planon baze de la politika konsisto de la registaroj kaj sekve de la kutimaj tensioj. Flandrio ellaboris planon por 40 %-a redukto de CO 2 , dum Eŭropa Komisiono proponis strebi al 47 %-a redukto antaŭ 2030. La aliaj ministroj insistis, ke ilia flandra kolego proponu pli ambician projekton. La flandra ministro pri energio jam antaŭe adaptis la originan planon (de 35 %-a redukto al 40 %-a) kaj certigis, ke tio estas maksimumo por ne perturbi la socian kaj industrian vivojn. Por la klimatkonferenco necesis unueca plano, sed neniu interkonsento realiĝis kaj ne ekzistas instanco, kiu fine povas „tranĉi la nodon”.

Similaj situacioj de perturboj kiam necesas kunlaboro videblas ankaŭ en aliaj kampoj. Tio kondukas al granda neefikeco. Belgaj politikistoj ĝenerale konsentas, ke necesos iu plia ŝtata transformiĝo. Ĉi-rilate oni estas tre skeptika, ĉar belgaj politikistoj estas majstroj por konvinki homojn pri siaj vidpunktoj, sed, post ses antaŭaj provoj, ili montriĝas tre malbonaj organizantoj!


---

# Nomi kronvirusajn variantojn

**Published:** 2022-01-01

**URL:** https://www.monato.be/2022/013037.php?p

**Author:** Xavi ALCALDE

**Categories:** Aktuale

Mi legis kun granda intereso la artikolon de Mark Pallen pri „Kiel nomi novajn variantojn” (MONATO 2021/11 p. 4-5 ( 2021/012954.php )). Jen utilaj informoj, kiujn mi legis nur en MONATO . Do gratulon ankaŭ al la redaktoroj. Surprizis min vidi, ke, serĉante nomojn por novaj variantoj de la kronviruso, oni proponis grekajn kaj latinajn nomojn de la pratempo por atingi geografian kaj politikan neŭtralecon. Jen demando: ĉu havus sencon uzi esperantajn nomojn? Kaj se ili devas esti mitaj, ĉu eble el Poemo de Utnoa ?


---

# Ĉu poliglotoj aŭ hiperpoliglotoj?

**Published:** 2022-01-01

**URL:** https://www.monato.be/2022/013039.php?p

**Author:** Julius HAUSER

**Categories:** Aktuale

En MONATO 2021/11, p. 25-26 ( 2021/012937.php ) Mikael Korotkov skribas, kiel lerni lingvojn kaj iĝi poligloto. Bone verkita kaj interesa artikolo. Sed, almenaŭ kiom da lingvoj devas scipovi homo por esti poligloto? Kvankam nuntempe ekzistas malsamaj lingvodifinoj, ĝenerale poliglotoj flue parolas kaj uzas almenaŭ kvar lingvojn, kutime je la nivelo C1-C2 de la Komuna Eŭropa Referenckadro por lingvoj. La brita lingvisto Richard Anthony Hudson en 2003 uzis la novan terminon „hiperpoligloto” (homo, kiu scipovas ses aŭ pli da lingvoj). Ne multaj scias, ke ekzistas ankaŭ internacia asocio de hiperpoliglotoj: International Association of Hyperpolyglots, HYPIA , fondita en 2016.


---

# Ĉiuj poemoj de Zamenhof

**Published:** 2022-02-01

**URL:** https://www.monato.be/2022/012440.php?p

**Author:** Garbhan MACAOIDH

**Categories:** Aktuale, Bombastaj kaj optimismaj

Kiam L.L. Zamenhof unue entreprenis la utopian taskon realigi la unuan (lingvan) parton de sia revo por „unuigi la tutan homaron en familion”, li decidis ke, por ke lia Internacia Lingvo estu vera homa lingvo, ĝi nepre devas havi la kapablon ne nur komuniki tion, kio rilatas al bezonoj de la praktika vivo, sed ankaŭ la pensojn kaj sentojn de la homa spirito. Pro tio li tre frue komencis verki versaĵojn kaj literaturon en sia lingvo kaj tiel li iniciatis la kreivan procezon, kiu kondukis al la iom-post-ioma apero de ege respektinda amaso da monde valoraj literaturaĵoj, precipe de poezio.

Zamenhof mem ne pretendis esti poeto. Liaj komencaj provoj verki poezion, kvankam evidente sinceraj kaj kelkfoje kortuŝaj, hodiaŭ ŝajnas naivaj. En liaj postaj kaj pli maturaj poemoj li pli sukcese demonstris, ke Esperanto estas tre taŭga kaj esprimriĉa ilo por la kreo de respektinda poezio. Ĝis hodiaŭ tio estas abunde pruvita. En neniu alia medio konstante aperas en la sama lingvo valora poezio, verkita de viroj kaj virinoj el preskaŭ ĉiu lando, el ĉiu kontinento kaj de ĉiu raso, ĉiu klaso kaj ĉiu fono.

Kompreneble, la tuta literatura klimato ŝanĝiĝis post la tempo de Zamenhof. Al ni la unuaj provoj de la unuaj esperantistoj, inkluzive tiujn de Zamenhof mem, kelkfoje ŝajnas bombastaj, kaj triumfe optimismaj pri „la fina venko”. Post la Deklaro de Raŭmo, tiu revo nun aperas kiel kasteloj en la ĉielo. Samtempe neniu rajtas malestimi la revojn de noblaj idealistoj, ĉar sen revoj kaj revantoj la mondo iĝas frida, malhoma kaj malamika.

Sed nun, kio pri la libro, kiu estas la temo de ĉi tiu recenzo? La dediĉo ĉe la komenco de la libro klarigas ke „Ĝi ŝuldas sian ekziston al la mirplena demando de Jorge Camacho: Kial ne ekzistas memstara eldono de la poemoj de Zamenhof? ”

Sed finfine tiu eldono jam ekzistas. La libro (fakte libreto), de modesta broŝurita aspekto, nur 56-paĝa, estas nemalhavebla aldono al la librobretoj de iu ajn, kiu interesiĝas pri la poezia verkaro de la kreinto de Esperanto. Krom la poemoj en „normala” Esperanto, ĝi enhavas unu en la jida, du en pra-Esperanto, unu en la germana, kaj unu en la rusa – ĉiuj kun traduko en la fine ellaborita formo de Esperanto.

Ĉi tiun kolekton aranĝis Gerrit Berveling, kiu prezentas ĝin sub la titolo La tekstoj de L. L. Zamenhof . Kiel enkonduko estas inkludita represo de la artikolo: Zamenhof – nia unua poeto , de Baldur Ragnarsson, kiun li verkis por Juna Amiko . Aludante al la verkoj de Zamenhof, la fina alineo de tiu artikolo tekstas: „Li tamen, verŝajne, ne rigardis sin kiel poeton, li volis nur montri la vojon al tiuj, kiuj pli sindone deziros pluiri sur tiu vojo. Kaj la atendo ne estis longa. La esperanta poezio jam akiris siajn flugilojn kaj baldaŭ levos sin al flugo de esploro, malfermonta novajn perspektivojn.”

En sia verko Lingvo kaj vivo , Gaston Waringhien skribas pri du fruaj provoj de la juna Zamenhof por plani la strukturon de sia Lingwe Uniwersala , nome la pra-Esperanto de la jaro 1878 kaj tiu de 1881. La sola, kiu restas de la jaro 1878, estis tiu, kiu komenciĝas per la versoj: „Malamikete de la nacjes / Kadó, Kadó jam temp' está” (Malamikeco de la nacioj, Falu, falu, jam temp' estas! ...)

Kiel gimnaziano, Zamenhof, kun grupo da samklasanoj, kantis tiujn versojn por „solene festi la sanktigon (!) de la lingvo.”

Oni vidos, ke la provo de 1878 estas preskaŭ komprenebla, sed la versio de 1881 estas tute malsama, kaj tute malsimila al la aktuala Esperanto. Supozeble, Zamenhof estis iom influata de Volapuko, do tia Esperanto estas multe pli apriora ol la unua aŭ la nuna. En Esperanta Antologio , Auld inkludas interesan eksperimentan soneton en tiu pra-Esperanto ( Sutte Allá ), verkitan de la brazila poeto Geraldo Mattos. Mi iam skribis al Mattos, petante tradukon de la poemo. Li promesis sendi ĝin al mi, sed, bedaŭrinde, li nelonge poste forpasis, kaj mi neniam ricevis ĝin. De William Auld mi ricevis liston de pra-esperantaj vortoj el 1881, kaj per tio mi (ne tre sukcese) provis fari tradukon.

Sur la paĝoj 24-25 de La Poemoj aperas la pra-esperanta poemo Pinto (Penso): „Bela sero la urbetto..”, tradukita de Waringhien (Belan vesperon ekster la urbeto ...), kiu fakte sonas tre muzikeca – eble eĉ pli ol la varingjena traduko – se ne estas tro aŭdace aserti tion.

Verŝajne, la plimulto de la esperantistoj konas tre limigitan nombron da zamenhofaj poemoj: eble maksimume La espero , La vojo kaj Ho, mia kor' . Certe, tiuj, kiuj kutime partoprenas esperantajn eventojn, ofte konas kaj kantas la strofojn de La espero , kiu ja iĝis himno de la Esperanto-movado. Bedaŭrinde, la bombasta kaj kvazaŭ militisma melodio, komponita de F. de Ménil, ne multe beligas la poemon.

Kiam la plurlingva Zamenhof unue provis verki versaĵojn en Esperanto, li apenaŭ povis esprimi sin tiom nature kaj aplombe, kiom li evidente kapablis en la lingvoj, kiujn li, filo de sperta lingvisto, kaj mem majstro de almenaŭ la rusa, la jida kaj la pola, konis ekde sia juneco. La versoj en la jida sur la paĝo 20 montras, kiel facile Zamenhof povis esprimi sin en ĝi (lingvo, pri kiu li verkis gramatikon). La bazo de la jida lingvo estas la mezepoka germana, kun aldono de kelkaj vortoj en la hebrea, la pola kaj la rusa, do iu ajn, kiu komprenas la germanan kaj havas iomete da scio pri la aliaj tri lingvoj, kapablas aprezi la gemutan (hejmecan) kvaliton de la jida poemo. Ĉar mi ne lernis la rusan, mi ne povas kompari la rusan version – faritan de Zamenhof mem – de La Espero sur la paĝo 34 kun la esperanta originalo.

Por la planata Unua Kongreso de 1905, Zamenhof intencis fermi sian paroladon per sia Preĝo sub la verda standardo , sed sub influo de la franca laikeco Michaux persvadis lin reverki ĝin en iom malpli „religia” formo, preterlasante mencion de Dio, krom en la lasta strofo („Ni ĉiuj de Di' estas filoj ...”)

Espereble, legantoj trovos ege amuza la inkludon en la poemaron de supozeble apokrifa versaĵo kun la titolo Nia lingvo : („Nia lingvo Esperanto / Super ĉio en la mond' ...”), kiu, evidente, estas parodio de la germana nacia himno, kiu komenciĝas per Deutschland über alles (Germanio super ĉio), kaj kiu estas kantebla laŭ la sama melodio. Mi imagis la spektaklon de partoprenantoj ĉe Universalaj Kongresoj kaj aliaj esperantaj eventoj, kantantaj ĉi tiun pli melodian parodian himnon dum la solena malfermo. Por ĉeesti tion mi volonte pagus monon.

Ne malpli ol ok paĝoj de la libro konsistas el longa letero de Zamenhof al Michaux, responde al peto de la franco, ke li donu kelkajn detalojn pri sia vivo. Ankaŭ tio valoras legadon, se oni neniam legis unu el la diversaj verkoj pri lia vivo.

Inkludita ankaŭ estas eseeto de Stanislav Košecký titolita Zamenhof – ne nur poeto ... , kaj Bibliografio de rilataj verkoj.

Sendube, la plimulto de la poemoj ne estas konataj inter parolantoj de Esperanto, do la libreto estas tiom pli bonvena kaj valora.


---

# Superheroaj bildstrioj

**Published:** 2022-02-01

**URL:** https://www.monato.be/2022/012909.php?p

**Author:** Fernando PITA

**Categories:** Aktuale, Meritoj

Ĉiu, kiu akompanas la diskutojn pri la neceso instrui Esperanton al infanoj, fojfoje aŭdas avertojn pri la graveco de bildstrioj kiel lingvoinstrua rimedo: fakte, delonge bildstrioj estas rekonataj kiel unu el la plej simplaj kaj taŭgaj lerniloj ne nur por idiomoj, sed por kio ajn. Eĉ la manlibro pri instalo de mia nova klimatizilo estas en bildstria formato!

Sed ne nur kiel instruilo bildstrioj rolas: same delonge ili estas konataj kiel unu el la plej riĉaj branĉoj de literaturo, kiu konstruas veran ponton inter literaturo, pentrarto kaj kino: se iu ankoraŭ pridubas tion, sufiĉas, ke oni rigardu liston de la plej monfaraj holivudaj filmoj de la lastaj 25 jaroj; tie oni tuj konstatos, ke la plej gravaj inter ili estas adaptaĵoj de superheroaj bildstrioj, verkitaj dum la lastaj 60 jaroj! Kaj eĉ se superherooj ne multe plaĉas al eŭropaj gustoj, vidu do, kiom da filmoj, eĉ desegnitaj, la serio de Asteriks jam naskigis. (Tio cetere, konkludigos al ni, ke tiaj filmoj, kaj la devenaj bildstrioj, ne estas nur infana afero).

Tial estas eĉ priplorinda la fakto ke, ene de Esperantujo, bildstrioj ne atingis ĝis nun sian ĝustan lokon, kiu ne povas esti malpli ol elstara. Fakte, tio, kion ni ĝis nun havis, estas preskaŭ nur esperantigoj de bildstriaj eŭropaj klasikaĵoj: Tinĉjo, Asteriks, Diabolik, Lupo Alberto ktp. Ja laŭdinda laboro, kiu, tamen, havigas en verdaj literoj nur tion, kion ĝenerala legantaro jam konas, kio fariĝas kialo, por ke esperantistoj ne elspezu sian monon por ili, ĉar kial aĉeti bildstrion facile alireblan kaj certe jam delonge legitan en nacia lingvo?

Kaj tio estas la unua merito de Espéranto-France pro la eldono de Ĉiuj Super-herooj aŭ La pokalo de ĉiuj : estante esperantigo de la franca originalo, ĝi prezentas al ni novajn nomojn. Tion mi asertas, ĉar mi honeste dubas, ĉu la aŭtoroj, kaj ankaŭ la desegnisto, estas fame konataj for de franclingvaj bildstriaj rondoj.

Ja la unua merito, sed ne la sola, nek la plej grava, ĉar tiu loko apartenas al la verko mem, plenplena de universalaj tipoj (lernejo, lernantoj kaj instruistino), situacioj (el/enmigrado) kaj problemoj (rasismo), kiujn preskaŭ ĉiuj homoj konas kaj/aŭ jam travivis. Kaj tiu konado, kontraŭe al jam menciitaj adaptaĵoj, laŭte parolas al esperantistaj koroj: tiuj estas temoj, kiuj ĉiam tuŝas nin, kaj en ili kuŝas la kialoj, pro kiuj nia lingvo mem ekzistu.

Alia merito estas ... futbalo! Estas strange rimarki, ke tiom populara sporto tre malofte aperas en bildstrioj: nura escepto estis Dick the Gunner , kreita en Usono de la argentinano José Luis Salinas. Tio estis en la 70aj jaroj! La bildstria albumo lerte kunigas tiun raran temon al la universo jam menciita, kaj ĉar ankaŭ futbalo estas temo malofta ĉe esperantistoj (malgraŭ tio ke, mi vetas, ankaŭ ni havas niajn preferatajn teamojn).

Estas ankaŭ malofte (precipe for de la grandaj eldonejoj), ke bildstrioj havu la ĝustan ekvilibron inter la rakonto kaj la desegnaĵoj, kiuj reprezentas ĝin. Ĉi tie tio ja okazas: la desegnoj de Benjamin Chaud estas je la ĝusta mezuro. Tiel, klaraj linioj, ĝustaj koloroj, bildoj ne poluitaj (tio estas, plenaj je paralelaj detaloj), en kiuj estas ioma miksaĵo inter la tiel nomataj „belga” kaj „usona” skoloj; ĉio kontribuas al reliefigo kaj al tuja kompreno de la rakonto, verkita de Jean-Christophe Camus kaj Lilian Thuram. Aldone, tio ege faciligas la legadon, farotan de tiuj, kiuj ne kutime legas bildstriojn.

Kaj tiu legado ne estas kompromitita de la skipo de esperantlingvaj tradukistoj, kiuj lerte enmetis, nialingve, parolturnojn kaj de infanoj kaj de plenkreskuloj. Tion malfeliĉe ne sekvis la tekstisto, kiu glitis en la skribado de kelkaj nomoj, kiel Ŭalid. Kompreneble, tio neniel damaĝas legadon de la teksto, sed estas ĉiam ĝene plendi pri tiaj malglataĵoj en esperantlingvaj eldonoj, ĉu ne?

Se ĉiuj tiuj punktoj ne estus sufiĉaj, indas mencii la plej gravan: la fina leciono de la rakonto, kiu denove memorigas nin pri io, kion ĉiu lernejo, ne gravas kie, ja devas instrui al ĉiuj siaj lernantoj, kaj io kio ja mankas en nia nuna mondo: la valoron de toleremo, kunvivado kaj solidareco. Do legu la albumon, kaj se ĝi efikos al vi tiel, kiel al mi, ne forgesu havi tukon proksime: vi certe bezonos ĝin!


---

# Papo Francisko en Slovakio

**Published:** 2022-02-01

**URL:** https://www.monato.be/2022/012969.php?p

**Author:** Julius HAUSER

**Categories:** Aktuale, KATOLIKISMO, Spirita vivo

La romkatolika papo Francisko vizitis Slovakion de la 12a ĝis la 15a de septembro 2021 laŭ invito de la prezidantino de Slovaka Respubliko, Zuzana Čaputová. Temas pri la kvara vizito de papo en Slovakio, se ni menciu la vizitojn de Johano Paŭlo la 2a en 1990, 1995 kaj 2003.

La vizito de la papo Francisko fariĝis grava evento por Slovakio. Dum kvar tagoj li vizitis kvar urbojn, parolis kun la plej altaj reprezentantoj de la ŝtato, gvidis diservojn laŭ du liturgioj, renkontiĝis kun la kredantaro. Do, pretendema programo, kvankam li antaŭ nur du monatoj suferis malfacilan operacion.

La oficiala programo de la papo Bergoglio (lia italdevena familinomo) komenciĝis per renkontiĝo kun la prezidantino de Slovakio, politikaj kaj sociaj reprezentantoj kaj membroj de la diplomataro akreditita en Slovakio.

La papo komencis sian konversacion kun la prezidantino per la vortoj: Mi venis kiel pilgrimanto en junan landon kun longa historio, en landon kun profundaj radikoj, situanta en la koro de Eŭropo . La nuntempan kronvirusan pandemion li nomis elprovado de niaj tempoj . La homoj devus ĉi tiun krizon akcepti kiel alvokon revalorigi nian vivmanieron . Laŭ la papo ne havas sencon plendi al la pasinteco; oni devas kuspi la manikojn kaj kune konstrui la estontecon . Laŭ li, ŝanĝo ne fariĝos sen junaj homoj, kiujn li avertis pri la embuskoj de konsumsocio, materiismo kaj ideologia koloniado.

Poste atendis la papon episkopoj, pastroj, monaĥinoj kaj kateĥizistoj en la romkatolika katedralo Sankta Marteno. Tie ĉi la papo deklaris, ke la eklezio devas esti signo de libereco kaj akcepto. Ĝi devas esti humila kiel Jesuo, kiu rezignis pri ĉio por riĉigi nin. Neniu devas senti sin premata, sed ĉiuj havu la ŝancon malkovri la liberecon de la Evangelio kaj iom post iom ekrilati kun Dio .

Post dutaga restado en Bratislavo la papo Francisko vizitis orientan Slovakion. En la pitoreska kaj historia urbo Prešov li celebris la grekkatolikan liturgion de Sankta Johano Krizostomo 1 . En la urbo Košice li renkontiĝis kun 20 000 junuloj en la futbalstadiono. Li vizitis ankaŭ la malriĉan kaj probleman urbokvartalon Luník 9, kie loĝas en malriĉeco ĉirkaŭ 4300 romaoj. Ĉi tie ekde 2008 pastore laboras la salesianoj de Don Bosco. La papo aŭskultis atestojn de kelkaj romaoj, kiuj longatempe suferis diskriminacion kaj kies fido helpis fari favoran ŝanĝon en la vivo.

La vizito kulminis matene la 15an de septembro 2021 per la romkatolika sankta meso en la historia urbeto Šaštín, subĉiele dum la festo de la Sepdolora Virgulino Maria, kiun partoprenis ĉirkaŭ 50 000 kredantoj, inkluzive 800 pastrojn. La ĉefa mesaĝo de la meso estis kompato kaj la papo petis la slovakojn ne redukti sian fidon al la sukero, kiu dolĉigas la vivon . Li laŭdis la modestecon, humilecon, subtenon de malriĉaj, malfortaj kaj malsanaj samurbanoj.

Kiel esprimo de estimo estis dediĉitaj kelkaj donacoj al la Papo. La ĉefa simbola donaco de la prezidantino de Slovakio estis pano. Ĉar pano estas farita el multaj grajnoj, ĝi estas menciita ankaŭ en frua kristana preĝo kiel simbolo de kuniĝo. La papo Francisko kaj la prezidantino Čaputová havas proksiman ligon al la vivmedio kaj ambaŭ jam plurfoje memorigis la riskojn ligitajn kun la klimata ŝanĝiĝo. Ne mirinde do, ke inter la donacoj estis ankaŭ ŝargilo por elektraj aŭtoj.

Kiel signo de helpo al la malfortaj kaj malsanaj civitanoj la prezidantino donacis medicinajn ekipaĵojn (pulma ventolilo, kontraŭmikrobaj emisiiloj, injektopumpiloj, protektaj maskoj, desinfektiloj) destinitaj helpi al la plej malriĉaj mondopartoj per vatikanaj organizaĵoj. Speciala kaj specifa donaco de la prezidanto estis propra abela mielo el la prezidenta ĝardeno 2 .

Dum sia vizito al Slovakio la papo renkontis ankaŭ reprezentantojn de la juda komunumo kaj vizitis la Betleĥeman Domon en Bratislavo, kie la fratinoj de Patrino Teresa prizorgas kaj flegas la plej malriĉajn civitanojn.


---

# Kiu estas Giorgio Parisi, ĵusa Nobel-laŭreato?

**Published:** 2022-02-01

**URL:** https://www.monato.be/2022/012988.php?p

**Author:** Carlo MINNAJA

**Categories:** Aktuale, FIZIKO, Scienco

Ĉu vi konas la kompleksajn sistemojn? Vi trafas en ilin ĉiutage, ĉiumomente: suker-grajnoj miksiĝas en akvo ĝis diseriĝo; svarmo da birdoj, preskaŭ formacie ariĝintaj, ŝanĝas abrupte sian direkton; nuboj fluas, flosas en la aerfluadoj; oceanoj moviĝas sentive je la temperaturo; glaci-insuloj disfendiĝas, por ne paroli pri la kuniĝo de la encerbaj neŭronoj. Ĉu regulecon oni povu eltiri el ĉi tiuj fenomenoj? Nenio estas precize deduktebla, estu klare, sed ian tendencon oni ja povas diveni: ĝuste tial, ekzemple, la okuloj de miliardoj da televidantoj restas alkroĉitaj al la rubriko pri veterprognozoj.

Giorgio Parisi [ĝorĝo parizi] (Romo, 1948), ĵusa Nobel-laŭreato pri fiziko sammerite kun la paro konsistanta el la 90-jara japana klimatologo Syukuro Manabe kaj la 89-jara germana klimatmodelisto Klaus Hasselmann (ĉi tiuj du ricevos po kvaronon de la premisumo, entute egala al 984 000 eŭroj, dum Parisi ricevos la ceteran duonon), volus „doni ordon” al ĥaoso. La motivado de la premio ja deklaras: „pro la malkovro de la interagado inter malordo kaj fluktuadoj en fizikaj sistemoj ekde la atoma ĝis la planeda skalo”.

Tiu ĉi ne estis la unua premio por Parisi: la listo de liaj rekoniĝoj nombras dudekon da premioj, medaloj, honordoktorecoj, kun motivadoj ankaŭ sufiĉe malsamaj, kio indikas tre vastan intereskampon. Cetere, ĉu ĥaoso ne estas ĉie? Tamen estas certe kunordiĝo inter la ĥaoseroj.

Respondecaj kaj prestiĝaj postenoj ne mankis: prezidanto de la Akademio de Linkoj, plej prestiĝa itala scienca institucio; esploristo ĉe la itala Nacia Esplorinstituto (CNR); membro de la usona Nacia Akademio de Sciencoj, de la usona Filozofia Societo, de la franca Scienca Akademio. Lia nomo troviĝas en Clarivate Citation Reports , kiu listigas la plej multe citatajn aŭtorojn en la mondo (danke al liaj pli ol 600 sciencaj publikaĵoj).

La aro de temoj, pri kiuj li interesiĝas, estas preskaŭ senlima: de robotoj ĝis artefarita intelekto, de klimatŝanĝo ĝis superkomputiloj. Rilate al kondensita materio li enkondukis la koncepton spin glasses , magnetoj, kie feromagnetaj kaj kontraŭferomagnetaj ligoj estas distribuataj en hazarda maniero. Eltrovi regulojn almenaŭ statistike validajn por la hazardo, ja tio estas ege kompleksa, kaj ĝuste al tio sin dediĉis Giorgio Parisi.

Laŭ ŝerca onidiro, li kunigas la rigoron de Enrico Fermi, Nobel-laŭreato pri fiziko en 1938, kaj la impeton de Che Guevara. Konstanta estas lia batalo por publika financado de la scienca esplorado, al kiu en Italio estas bedaŭrinde destinata apenaŭ unu elcento de la ŝtata buĝeto, dum ekzemple Francio kaj Germanio destinas ĉirkaŭ la duoblon.

Alia el liaj bataloj estas tiu por meritokratio, iom kompleksa koncepto, ĉar, se oni volas fiksi klasifikon inter personoj, oni devas interkonsenti pri la parametroj; kaj pri tiuj, almenaŭ en italaj universitataj medioj, estas ofte malkonsento. Notinda estas la fakto, ke li studis kaj restis ĉiam en Romo, kie li abiturientiĝis, doktoriĝis kaj profesoriĝis, afero ne tiom kutima en Italio, kie oni ofte pribedaŭras la „forkuron de cerboj”: konsiderinda parto de la italaj sciencistoj trovas favorajn ŝancojn kaj progresas en alilandaj universitataj medioj.

Lia spirito estas ja senkompromisa: li energie diskutis/disputis kun iu el la kuracistoj, kiuj lastatempe iĝis televidaj steluloj pri kovimo, asertante, ke la falo de kontaĝoj en Britio dependis ĉefe de tre frutempa forta enfermiĝo (trudizolado) jam antaŭ la vakcina kampanjo, kiun la akraparola kontraŭulo, male, konsideris la ĉefa kaŭzo de pliboniĝo de la prikontaĝaj statistikoj. Pri la grupo no-vax 1 , kiu en Italio konsistas el 10-15 elcentoj de la tuta loĝantaro, li deklaris, ke grupo da nekonvinkitoj, ĉar misinformitaj, ekzistas ĉiam – konstanta en ĉiuj populacioj – pri ĉiuj temoj kaj kampanjoj.

Alia apartaĵo de la liberpensado de Parisi montriĝis, kiam en novembro 2007 la rektoro de la roma universitato invitis la tiaman papon Benedikton la 16an al la inaŭguro de la akademia jaro. Grupo da docentoj, inter kiuj ĝuste li, esprimis kontraŭecon, nome de la laikeco de la universitata institucio; ekestis polemiko, pro kiu la Sankta Seĝo rezignis akcepti la inviton.

Iuj liaj kutimoj restas prifabelataj, kiel tiu, ke, kiam alproksimiĝas tagmezo, li malfermas la fenestron de sia universitata studoĉambro por aŭskulti la kanonpafon okazantan ĉiutage precize je la 12a horo ekde 1847, kiam ankoraŭ Romo estis en la Pontifika ŝtato. Tiu evento, siatempe realigata, por ke ĉiuj preĝejaj sonoriloj komencu sonori en la sama momento, daŭras ankoraŭ nun, kun nura interrompo dum la dua mondmilito, kaj fariĝis turista allogaĵo: ĉiutage grupo da spektantoj atendas sur la monteto Gianicolo sub la rajda statuo de la nacia heroo Garibaldi, ke kanono estu eltirita el sia ŝirmocela groto, pretigita por salvo kaj, je la signo de oficiro, ke ĝi pafu. Cetere ekde tiu loko oni havas vastan kaj belan panoramon super la tuta urbo.

Nobel-laŭreatoj italaj pri fiziko estas entute ses (por komparo: usonanoj 95, germanoj 34, britoj 28), sed preskaŭ neniu inter ili laboris profesie en italaj institutoj aŭ laboratorioj: la forta postulo de Giorgio Parisi estas, ke la miliardo da eŭroj „forŝtelitaj” de antaŭaj registaroj tra diversaj universitataj reformoj estu redonitaj al la nacia scienca esplorado.


---

# Unua movado por internacia (plan)lingvo

**Published:** 2022-02-01

**URL:** https://www.monato.be/2022/012996.php?p

**Author:** Antoni MARTí

**Categories:** Aktuale, HISPANIO, Lingvo

La 3an de julio 1845 la hispana pastro kaj profesoro Bonifacio Sotos Ochando, naskiĝinta 60 jarojn antaŭe en la manĉa vilaĝo Casas-Ibáñez, publikigis en la madrida ĵurnalo El Heraldo la unuan el kvin artikoloj, en kiuj li elmetis la planon de sia projekto por universala lingvo bazita sur logikaj principoj. En 1851, do 28 jarojn antaŭ ol Johann Martin Schleyer verkis la unuan skizon de Volapuko por la germana katolika revuo Sionsharfe kaj 36 jarojn antaŭ ol Zamenhof publikigis la unuan libron pri Esperanto, aperis en Madrido la unua versio de la verko Proyecto y ensayo de una lengua universal y filosófica (Projekto kaj provo de lingvo universala kaj filozofia).

Tie Sotos Ochando detalis gramatikon kaj strukturon de sia lingvo, tre simila al la provoj de G.W. Leibniz, G. Dalgarno kaj J. Wilkins en la 17a jarcento kaj destinita fariĝi internacia scienca lingvo. Ĉi tiu verko ricevis favoran akcepton de konataj hispanaj intelektuloj, havis grandan eĥon ĉe la gazetaro kaj estis eĉ deklarita „inda je la atento de la Registaro kaj de la aprezo de la Nacio” fare de la Konstitucifara Asembleo de 1855. Tiu ĉi, konforme al la raporto de komisiono prezidata de Antonio de los Ríos Rosas, donis subvencion al Sotos, por ke li daŭrigu siajn studojn kaj elmetu siajn planojn ĉe la Internacia Societo de Lingvistiko de Parizo.

En la sama jaro 1855 aperis en Parizo la franca traduko de Projet d'une langue universelle (Projekto de lingvo universala), direktita de Sotos mem kaj francigita de Alejandro M. Touzé, vikario de la paroĥa preĝejo Sankta Gervasio de Parizo. Tiun ĉi eldonon, tre plivastigitan per multaj aldonoj kompare kun la hispana de 1851, Sotos prezentis ĉe la ĵus fondita societo, kiu en tiu tempo speciale zorgis pri formado kaj disvastigado de universala lingvo.

Favora al la alpreno de apriora planlingvo, la societo ekzamenis kaj rifuzis plurajn projektojn aŭ skizojn, ĝis ĝi fine elektis kiel finalistojn, kun la celo elekti unu el ili, „du seriozajn kaj kompletajn projektojn de lingvo universala”: tiun de la franco Charles Louis-Augustin Letellier el Caen (tiutempe membro de la societo) kaj tiun de Sotos, ambaŭ ellaboritajn laŭ tiu kriterio. Fine, en raporto publikigita en 1857, la societo rifuzis la projekton de Letellier pro ĝia artefariteco kaj malsimpleco, dum tiu fare de la hispano estis rigardata kiel supera al ĉiuj, kiuj estis prezentitaj. Sekve la komisiono respondeca pri la elekto devontigis sin „plibonigi, vulgarigi kaj adoptigi ĝin”.

Reveninte al Madrido, en 1857, Sotos komencis intensan agadon kun la celo akiri plej grandan subtenon de universitataj kaj politikaj aŭtoritatoj por la diskonigo de lia lingvo. Ĉi tiuj klopodoj kulminis je la fondo, la 24an de januaro 1860, de la Societo de Lingvo Universala, kiu, sub la patroneco de la reĝino Isabel la 2a, estis prezidata de Francisco Martínez de la Rosa. La listo de la 40 fondantaj membroj inkluzivis ĉefajn politikistojn kaj intelektulojn de la epoko, kiel A. Alcalá Galiano, A. Cánovas del Castillo, E. Castelar, J.E. Hartzenbusch, M. Lafuente, P. Madoz, markizojn de Molins kaj de Corvera, C. Moyano, S. Olózaga kaj aliajn. Sotos mem, kiu tiun saman jaron publikigis la unuan eldonon de sia Diccionario de lengua universal (Vortaro de la lingvo universala), kaj ankaŭ Gramática de la lengua universal (Gramatiko de la lingvo universala), estis prezidanto de ĝia estraro kaj konsilanto de la administra konsilio.

La ĉefa tasko de la societo, kun sidejo en Madrido, estis „stimuli per ĉiuj rimedoj je sia dispono la formadon, starigon, disvastigon kaj konservadon de lingvo internacia, sed ne vulgara”. Ekde 1862, jaro en kiu ĝi kunigis 160 membrojn el la tuta Hispanio, ĝi ricevis konsiderindan subvencion de la ministrejo pri disvolvado, al kiu post nelonge aldonis monhelpon la urbestraro de Madrido.

En 1861, kaj ĝis 1866, komencis publikiĝi sub la direktado de Lope Gisbert (instruisto de la Instituto de Murcia, entuziasma propagandisto de la lingvo de Sotos kaj aŭtoro de la verko Manual de lengua universal , Manlibro de lingvo universala, 1862) Boletín de la Sociedad de Lengua Universal (Bulteno de la Societo de Lingvo Universala). Temis pri ĉiumonata diskonigilo de la societo, kiu havis 16 numerojn, el kiuj la unua estis tradukita ankaŭ en la francan. En 1861 kreiĝis cetere, en la madrida ateneo, la unua katedro pri lingvo universala, kiun sekvis la fondado de aliaj katedroj similaj en Jerez de la Frontera, Burgos, Murcia kaj Cáceres. La 11 lecionojn donitajn de la kataluna profesoro pri medicino Pere Mata en la ateneo en 1861 ĉeestis granda aŭskultantaro. Ili estis poste kolektitaj en lia Curso de lengua universal (Kurso pri lingvo universala, 1862). La elstara esperantisto kaj inĝeniero Ricardo Codorniu rakontas, ke fine de ĉiu lekcio oni povis vidi la maljunan Sotos, duonparalizitan pro apopleksio spertita en 1861 dum li prezidis kunvenon de la ateneo, ĉirkaŭbraki la parolanton kun okuloj larmovualitaj de doloro kaj dankemo.

Post la publikigo de la vortaro, Sotos finis sian kontribuadon al la entrepreno, kiun li mem komencis, kaj transdonis al Pere Mata kaj Lope Gisbert la taskon diskonigi la lingvon per publikigo de novaj verkoj: Cartilla de la lengua universal (Abocolibro de la lingvo universala, 1863); nova eldono, kompletigita per multaj interliniaj tradukoj, de Gramática de la lengua universal , 1863; Varios tratados sobre la lengua universal (Pluraj traktaĵoj pri la lingvo universala, 1864). Ĉiuj estis redaktitaj sub la atenta kontrolo de la majstro. Por plia disvastigo de la lingvo universala, la gramatiko estis tradukita en la latinan en 1864.

Tiun ĉi saman jaron aperis Nuevo sistema de notación musical aplicado al canto llano según el de la Lengua Universal del Dr. D. Bonifacio Sotos Ochando (Nova sistemo de muzika notacio aplikita al la gregoria ĉanto laŭ tiu de la Lingvo Universala de doktoro Bonifacio Sotos Ochando), redaktita de la valencia muzikisto Manuel Climent; kaj, en 1867, la kataluna kuracisto Francesc Vinader i Domènech publikigis la solan konatan libron originale verkitan en la lingvo de Sotos Ochando, nome la traktaĵon Osabe lo el atubo (Scienco de magnetismo).

La dua reviziita eldono de la vortaro aperis en 1862, koincide kun la tria eldono de la projekto kaj ankaŭ kun la apero de Nomenclatura del reino vegetal, acomodada al proyecto de lengua universal (Terminaro de la vegetala regno, adaptita al la projekto de lingvo universala). Tiu ĉi universala-hispana vortaro, kiu entenas proksimume 7000 vortojn, nome „tion plej urĝan por komenci la komunikiĝojn inter la ĉefaj popoloj de la terglobo”, estis nur provo de la definitiva vortaro, bazita sur la latina lingvo, je kiu Sotos estis laboranta en la lastaj jaroj de sia vivo, sed kiu neniam estis publikigita, ŝajne pro manko de ekonomiaj rimedoj, kvankam ĝia presado estis projektita por la mezo de 1863. Laŭ deklaroj de Lope Gisbert, oni jam komencis ankaŭ kompiladon de donitaĵoj por fari kvarlingvan (universala-hispana-latina-franca) vortaron.

Sotos Ochando mortis la 9an de novembro 1869 en Munera (Albacete), lasante nefinita la projekton, al kiu li dediĉis grandan parton de sia vivo kaj kiu estigis la unuan konatan movadon ĉirkaŭ internacia planlingvo. La arda entuziasmo de granda parto de la hispana intelektularo por la lingvo universala estis jam de kelkaj jaroj en klara dekadenco. Senigite je sia fondinta animo, la Societo de Lingvo Universala malfondiĝis la 31an de decembro 1867, kaj la lingvo falis en forgeson. La lasta libro dediĉita al la lingvo de Sotos, Compendio de la lengua universal de Sotos Ochando, simplificada considerablemente (Kompendio de la lingvo universala de Sotos Ochando, konsiderinde simpligita), estis verkita de Francesc Vinader i Domènech kaj publikigita en 1885 kun la celo impulsi la projekton de la hispano fronte al la tiam forta volapuko.


---

# Fremda alfabeto savas lingvon

**Published:** 2022-02-01

**URL:** https://www.monato.be/2022/012999.php?p

**Author:** CHO Sung Ho

**Categories:** Aktuale, INDONEZIO/KOREIO, Lingvo

Ĉiaĉia (aŭ Ĉia-Ĉia) estas unu el ĉirkaŭ tricent minoritataj gentoj en Indonezio. Ĝi havas sian propran lingvon, la ĉiaĉia-an, krom la indonezia, kiu estas la oficiala lingvo de la regno. La ĉiaĉia-a estas parolata de 70 000 individuoj, kiuj ĉefe loĝas en la urbo Baubau de la insulo Buton, proksime de Sulawesi. La loka lingvo, tamen, alfrontis rimarkindan riskon forperei, ĉar ĉiaĉia-anoj apenaŭ uzis ĝin pro la manko de propra skribsistemo.

En la jaro 2009 la urbo Baubau oficiale adoptis hangulon (koree hangeul ), nome la alfabeton de la korea lingvo, por transskribi la ĉiaĉia-an. La Instituto Hunminjeongum proponis al la urba administracio, ke ĝi mem provizu studentojn per lernolibro de la ĉiaĉia-a en hangulo. Hangulo estas tipa fonetika alfabeto, konsistanta el 14 konsonantoj kaj 10 vokaloj. Ĝi estas tre facile ellernebla kaj povas preskaŭ komplete esprimi sonojn ne transskribeblajn per latinaj literoj. Studentoj en elementaj lernejoj do lernas la ĉiaĉia-an per lernolibroj verkitaj en hangulo dum unu lernohoro semajne. Sur stratoj instaliĝis ŝildoj kaj elpendaĵoj skribitaj en hangulo paralele kun la indonezia.

La sukceso de la iniciato altiris la intereson de najbaraj gentoj, kiuj volis transskribi ankaŭ sian lingvon en hangulo. Sed „pro manko de instruistoj kaj financo oni ne povas plenumi ilian postulon”, bedaŭras Jeong Deok-yeong, korea instruisto de hangulo en la urbo Baubau. Li aldonas, ke oni bezonas subvencion por varbi kompetentajn lokajn instruistojn. En 2020 estis krome lanĉita trijara projekto por kompili ĉiaĉia-an vortaron skribitan en hangulo. La filologia disvolviĝo, kiu sekvos de tio, estos simple konstatebla, kaj anoncas sin epokfara.

La uzado de la korea alfabeto por skribi sian lingvon evidente kondukis ĉiaĉia-anojn al intereso ankaŭ pri la koreaj lingvo mem kaj kulturo. Pluraj gimnazioj adoptis la korean kiel duan fremdan lingvon. Gejunuloj praktikas tekŭondon, la korean luktarton kaj formalan olimpian ludon, en la korto de la urba policejo. Establiĝis iu korea strato, kie vizitantoj povas prunti korean tradician kostumon kaj gustumi korean kulturon.

Kvankam la provo ankoraŭ estas en burĝona stadio, la perspektivo el filologia vidpunkto estas signifoplena. Pluraj miloj da lingvoj estas en danĝero malaperi el la mondo ĉi-jarcente. Supozeble la plimulto eĉ ne havos okazon postlasi ian ajn literaturon; adopti taŭgan skribsistemon helpos gardi ilin ne nur kiel parolatajn sed ankaŭ kiel skribatajn lingvojn.


---

# Gandhi kaj tiu nerealigota vizio

**Published:** 2022-02-01

**URL:** https://www.monato.be/2022/013004.php?p

**Author:** A. Giridhar RAO

**Categories:** Aktuale, BARATO, Lingvo

En 2007 Unuiĝintaj Nacioj deklaris la naskiĝtagon de Mahatmo Gandhi – la 2an de oktobro – „internacia tago de senperforto”. Jen mallonga analizo pri unu aspekto de lingva senperforto, rilate al la rajto ricevi edukadon en gepatra lingvo.

Jam plurfoje Gandhi parolis pri tio. En 1938 li deklaris: „Mi scias nun, ke la studobjektojn, por kiuj mi bezonis kvar jarojn, mi lernintus facile en unu jaro, se, anstataŭ devi lerni ilin anglalingve, mi lernintus ilin en la guĝarata.” Lia diagnozo plu validas ankaŭ hodiaŭ. Edukado en onia gepatra lingvo faciligas la lernadon. Uzi negepatran lingvon kiel instrulingvon ja malfaciligas la lernadon por plej multaj lernantoj, kaj edukado pere de „prestiĝa” negepatra lingvo kreas apartan klason de civitanoj. Tamen multaj vidas ekzemple la anglan kiel lingvon por socia progreso.

Ĝuste ĉi-kuntekste oni bonvenigu la jenan proponon entenatan en la barata nacia edukstrategiaro 2020 (NES 2020): „Kie tio eblas, la instrulingvo, almenaŭ ĝis la 5a klaso sed prefere ĝis la 8a klaso kaj poste, estu onia hejma/gepatra/loka lingvo. Poste, laŭeble, la hejma/gepatra/loka lingvo plu estu instruata kiel lingvo. Oni faru tion ĉi kaj en publikaj kaj en privataj lernejoj.”

Tamen restas pluraj defioj kaj farendaĵoj antaŭ ol povi realigi tiun proponon. Jen tri defioj. Unue, la vortumado devus emfazi, ke gepatralingva edukado estas homa rajto, ne simple dezirindaĵo. Due, privataj (profitcelaj) lernejoj ne konsentos: fakte ili gajnas monon per siaj plejparte iluziaj promesoj, ke ĉe ili la lernejanoj regos la anglan. Trie, pluraj gubernioj ekigas iniciatojn por igi registarajn lernejojn anglalingvaj.

La farendaĵoj inkluzivas: preparadon de materialo por dulingva edukado (kaj gepatralingva kaj anglalingva), „desube” por lernantoj kaj „desupre” por instruistoj; kunlaboradon inter diversaj instancoj (registaraj, civilsociaj kaj privataj). Bezonatas aliflanke dialogema registaro: la maldemokratiaj aktualaj tendencoj malhelpos realigi la celojn de NES 2020; restos tiel nerealigota tiu vizio de Gandhi pri lingva senperforto.


---

# Natura ekstrakto povas helpi

**Published:** 2022-02-01

**URL:** https://www.monato.be/2022/013006.php?p

**Author:** Juan Carlos MONTERO MEDINA

**Categories:** Aktuale, KOVIMO, Scienco

Curmeric estas kuba natura produkto havanta pruvitan kontraŭbakterian efikon. Ĝi enhavas ekstrakton el la kuracplanto kurkumo (science Curcuma longa ), kaj per altteknologio oni malkovris ĝiajn bonfarajn ecojn.

Doktorino pri sciencoj Tania Valdés González, el la havana universitato, klarigis, ke inter septembro kaj novembro de 2020 oni efektivigis tri klinikajn observostudojn pri Curmeric -kolutorio (buŝlavilo) kaj Curmeric -nazgutoj. Tiujn lastajn studojn partoprenis 800 homoj loĝantaj en du municipoj de la kuba ĉefurbo Havano. La menciitaj produktoj estigis naturan maskon povantan preventi spirajn malsanojn.

Valdés González aldonis, ke komence de januaro 2021 en du gravaj stomatologiaj klinikoj de Havano ekis nova esploro celanta konfirmi eventualan efikecon ankaŭ en preventado de la transdono de kovimo. La kuraĝigaj rezultoj de la esploro montris, ke tiuj naturaj produktoj estas sekuraj kaj povas preventi la transdonon de SARS-CoV-2. Pruviĝis la sekureco de Curmeric , samkiel ĝiaj kontraŭbakteriaj, kontraŭinflamaj kaj kontraŭvirusaj efikoj kontraŭ la bova kronviruso el la sama subgenro kiel SARS-CoV-2.

Rajtigite de la centro por ŝtata kontrolo de medikamentoj, ekipaĵoj kaj medicinaj aparatoj de Kubo (hispanlingva akronimo: CECMED), Curmeric jam estas uzita centre de la lando, en Ciego de Ávila. Ĝia efikeco evidentiĝis science, tiel ke eblas rekomendi ĝian preventan utiligon – sen kompreneble forgesi ĉiujn aliajn konatajn ilojn kaj kondut-regulojn – kadre de la tutmonde daŭranta ĉiutaga lukto kontraŭ la pandemio.


---

# CO2 fariĝu C+O2

**Published:** 2022-02-01

**URL:** https://www.monato.be/2022/013012.php?p

**Author:** Ivo DURWAEL

**Categories:** Aktuale, BELGIO, Scienco

El kunlaboro kun la universitato de Antverpeno, en Flandrio (Belgio) estiĝis la entrepreno D-CRBN . Dum jardeko oni eksperimentis pri disfendo de CO 2 (karbona dioksido) en karbonon kaj oksigenon per plasmoteknologio. Jam nun oni akiris sufiĉe da sperto kaj konstruigas instalaĵon, kie eblos grandkvante disfendi la industriajn ellasojn de CO 2 en la haveno de Antverpeno kaj transformi ilin en biobrulaĵon, kemiaĵojn kaj aliajn bazajn produktojn.

Respondeculo de la entrepreno opinias, ke ene de 4-5 jaroj per ĉi tiu procedo eblos nuligi la CO 2 -ellasojn de ĉiuj industrioj en la antverpena haven-areo. Temas pri ege promesplena projekto, sed klimatologoj jam avertas, ke tia eventuala atingo ne signifus haltigon de aliaj projektoj: ja necesos multaj aliaj paŝoj kaj iniciatoj fare de ĉiuj civitanoj por atingi la ambician celon de Eŭropa Unio, nome klimat-neŭtralecon, ĝis la jaro 2050.


---

# Eksa rifuĝanto - ŝtata prezidanto

**Published:** 2022-02-01

**URL:** https://www.monato.be/2022/013013.php?p

**Author:** Bardhyl SELIMI

**Categories:** Aktuale, KOSOVO, Moderna vivo

La 15an de oktobro 2021 dum ordinara sesio de Sekureca Konsilio de Unuiĝintaj Nacioj (UN) pri la rilatoj Kosovo-Serbio, parolis ankaŭ la prezidentino de Kosovo, Vjosa Osmani. Ŝi diris interalie: „Antaŭ dudek du jaroj mi spektis vin per televido kiel rifuĝanto pro la armeo de Serbio; hodiaŭ mi salutas vin kiel prezidento de Kosovo!”

Inter proksimume unu miliono da kosovaj albanoj perforte elpelitaj el Kosovo al najbaraj kaj aliaj landoj – eĉ Usono kaj Aŭstralio – estis ankaŭ Vjosa, tiam adoleskantino. De februaro 2020 ĝis marto 2021 ŝi estis prezidanto de la parlamento de la plej juna ŝtato de Eŭropo.

La politika analisto Enver Zhinipotoku memorigas la paroladon de la usona prezidento Barack Obama faritan la 20an de januaro 2009: „Hodiaŭ de ĉi tiu loko salutas vin, usonaj civitanoj, kiel prezidento elektita de vi mem, la filo de tiu, kiu antaŭ duonjarcento ne rajtis eniri en usonajn restoraciojn kaj ĝui iliajn servojn pro sia haŭtkoloro! Tia estas nia Usono, Usono de nia forto”.

Vjosa Osmani diris antaŭ la serba ministro pri internaciaj aferoj: „Serbio devas jam kompreni, ke la sendependeco de Kosovo estas nerenversebla!”


---

# Aktualaj defioj

**Published:** 2022-02-01

**URL:** https://www.monato.be/2022/013020.php?p

**Author:** Donald ROGERS

**Categories:** Aktuale, NOV-ZELANDO, Moderna vivo

En 2021 kelkaj katastrofaj ŝtormoj inundis partojn de Nov-Zelando, kiuj grandparte situas apud la maro kaj alfrontas grandiĝantajn problemojn ankaŭ pro plialtiĝo de la meza marnivelo. Domoj kaj bienoj detruiĝis. Krome okazis arbaraj incendioj en somero, kiuj ruinigis vilaĝon.

Disponigi pli da resursoj por riparado lasas malpli da rimedoj por la planataj ŝanĝoj en la sansistemo, klerigado kaj ekonomio.

Nesufiĉa investado en infrastrukturo kondukis al katastrofaj rompiĝoj de akvotuboj kaj kloakoj en Auckland kaj Wellington kaj de elektroliveraj instalaĵoj en Auckland.

En 2016 en Havelock North 5500 homoj (unu triono de la urbanoj) malsaniĝis pro gastroenterito kaŭzita de Campylobacter 1 en la liverata akvo. Kvar homoj mortis. Enketo trovis, ke la fekaĵo de bredataj brutoj malpurigis la grundakvojn, kiujn oni uzas por urba trinkakvo.

La registaro en 2021 respondis per propono transpreni la traktadon de la „tri akvoj” – trinkakvo, uzita akvo kaj pluvakvo, kiujn regas lokaj instancoj – sed multaj homoj ne ŝatas la ideon.

La nuna registaro planas plian uzadon de renovigeblaj resursoj. Iuj elektrokompanioj ne plu uzas karbon, tergason aŭ krudan oleon por produkti elektron.

Ekde 2018 la registaro ne plu donis novajn permesojn por naftoesplorado sub la maro ĉirkaŭ Nov-Zelando. Tamen lastjare ĝi donis permeson por du surteraj esploroj en la regiono Taranaki 2 . Iuj fakuloj komentis, ke tio kontraŭas la paŝojn por redukti la forcejan efikon.

Fabriko – situanta proksime al Invercargill 3 – por produkti aluminion el importita baŭksito kaj malmultekosta elektro funkcios ĝis la fino de 2024. Tiam ĝi probable fermiĝos, ĉar la prezo de aluminio ne pravigas ĝian ekziston. Oni maltrankviliĝas pro diversaj toksaj kemiaĵoj, kiuj rezultas el la produktado, sed Rio Tinto – ĉefa akciulo de la fabriko – promesis forigi la toksajn restaĵojn.

Diversaj grupoj esploras la eblojn uzi la poste disponeblan elektron. Unu varianto estas produkti hidrogenon el akvo kaj uzi ĝin en la transporta branĉo.

La kompanio Rocket Lab (Raketa laboratorio) starigis lanĉejon en la duoninsulo Mahia por enorbitigi satelitojn de diversaj klientoj, ĉefe eksterlandaj. Ĝi kunlaboras ankaŭ kun la usona Nacia Aeronaŭtika kaj Kosma Administracio (NASA) por sendi kosmoŝipon al la luno.

Aliaj kompanioj evoluigas novajn kapablojn pri komputilaj grafikaĵoj. Ekzemple la kompanio Animation Research (Animacia esplorado) televide bildigis la konkursojn de America's Cup (premio por grandaj novteknologiaj jaĥtoj).

Agrikulturo estas historie grava industrio en Nov-Zelando. Tamen ĝi devas adaptiĝi al la novaj bezonoj por minimumigi la poluadon de grundakvo kaj ne uzi tiom da irigacio, ĉar oni atendas, ke estontece freŝa akvo ne sufiĉos por ĉiuj bezonoj. Iuj agrikulturistoj donas pli altan valoron al siaj produktoj, ebligante al konsumantoj spuri la fontojn de siaj aĉetaĵoj kaj kontroli iliajn kvalitojn.

La Rezerva Banko de Nov-Zelando publikigis raporton (la 26an de oktobro 2021), kiu informas, ke la financaj riskoj pro la klimatŝanĝiĝo estas signifaj, kaj ĝi postulis urĝan kunlaboran respondon. Dum la pandemio la Rezerva Banko aĉetadis registarajn obligaciojn kaj kun favoraj kondiĉoj faris pruntojn al bankoj por helpi limigi la interezojn kaj certigi sufiĉan mondisponon en la financa sistemo.


---

# Elektra reformo skuas koalicion

**Published:** 2022-02-01

**URL:** https://www.monato.be/2022/013027.php?p

**Author:** Ulises FRANCO PéREZ

**Categories:** Aktuale, MEKSIKO, Politiko

Homa historio ofte vidas konflikton inter dekstruloj kaj maldekstruloj, kapitalistoj kaj komunistoj, liberalistoj kaj socialistoj, novliberalistoj kaj socialdemokratoj, feŭdsinjoroj kaj vasaloj, burĝoj kaj proletoj, riĉuloj kaj malriĉuloj. En Meksiko, nun kontraŭstaras unu la alian tutmondistoj kaj suverenistoj; kaj la unuaj estas tiuj, kiuj malfortiĝas pro nova elektro-reformo.

Meksiko socialdemokratiĝas post ĉirkaŭ 40 jaroj da novliberalisma gvidado. Novliberalismo en la nordamerika lando atingis ironie riĉajn rezultojn: la lando pliŝuldiĝis, la krimoj plimultiĝis kaj la malriĉuloj pliiĝis. La meksika dekstrularo ekmalfortiĝis en 2018, kiam 53,19 % de la voĉdonantoj elektis la unuan meksikan prezidenton socialdemokratan, fondinton de la maldekstra partio Morena : Andrés Manuel López Obrador.

En julio de 2021 okazis periodmeza voĉdonado: oni elektis lokajn kaj federaciajn deputitojn, urbestrojn kaj 15 ŝtatestrojn. Laŭ tradicia klasifiko, la partioj dividiĝis en du koaliciojn: dekstruloj kontraŭ maldekstruloj – laŭ nuntempa meksika klasifikado, tutmondistoj kontraŭ suverenistoj. Je la unua flanko: PAN, PRI kaj PRD. Je la alia: Morena , PT kaj PVEM. Tutmondistoj koaliciiĝis por venki la nun plipopulariĝintajn suverenistojn, sed perdis 13 ŝtatojn el la 15 pridisputataj 1 .

PAN estas la plej dekstra partio en Meksiko kaj gvidis la landon dum 12 jaroj. En 2000 ĝi rompis la 70-jaran triumfon de PRI, kiu tamen reakiris la prezidentecon en 2012. PAN planis kaj proponis reformon de la energi-industrio, sed ĝi ne sukcesis, ĝis PRI regis denove la landon. Poste la du partioj fine reformis la landan energi-industrion en 2018. Malgraŭ la promesoj, ke la energi-kostoj malpliiĝos kaj la produktado de petrolo pliiĝos, tio neniam okazis: Meksika Petrolo (PEMEX) kaj Federacia Elektro-Komisiono (CFE) neniam povis vere konkurenci kontraŭ privataj firmaoj.

Por reakiri popularecon, la 2an de septembro parlamentanoj de PAN renkontiĝis en la Senato kun Santiago Abascal, prezidanto de la hispana partio Vox 2 . Multaj meksikanoj ofendiĝis, ĉar laŭ ili Vox estas ekstremdekstra partio. Tio estis bedaŭrinda stumblo, ĉar post la renkontiĝo eĉ la estraro de PAN pardonpetis kaj malligiĝis de la partio Vox.

La historio de Meksiko estas plena je grandaj bataloj por atingi suverenecon: inter ili estas la sendependiĝo, la reformleĝoj kaj la revolucio, kaj multaj homoj mortis pro ili. Plie, Lázaro Cárdenas estas unu el la plej elstaraj eksprezidentoj de Meksiko, ĉar kontraŭ la eksterlandaj interesoj kaj premoj en 1938 li ŝtatigis la petrol-industrion. Tio ebligis la disvolviĝon de la lando ĝis hodiaŭ. Eksprezidento López Mateos ŝtatigis la elektro-industrion en 1960, permesante, ke tiu servo atingu la loĝantaron preskaŭ ĉie 3 . Menciindas, ke ambaŭ eksprezidentoj apartenis al la partio PRI.

Ekde la ŝtatigo de la elektro-industrio, tutmondistoj ĉiam klopodis privatigi ĝin. Fine ili atingis tion kaj malfortigis la naciajn elektro- kaj petrol-industriojn. Tio, la meksika sento de suvereneco kaj la elektro-krizo en Eŭropo – precipe en Hispanio, kie elektro-kostoj plialtiĝis pasintjare je 570 % – instigis la prezidenton Andrés Manuel López Obrador proponi novan reformon de la nacia elektro-industrio.

La prezidento kune kun fakuloj proponas al la parlamentanoj, ke nur 46 % de la elektro povos esti generata de privataj kompanioj. Tio garantios, ke la elektro-kostoj ne altiĝos senbride kiel en Hispanio. Privataj elektrokompanioj plu ekzistos, sed iuj el ili perdos la subtenon de la registaro: ili havis specialan impostan sistemon, laŭ kiu ili pagis proporcie multe malpli ol ordinaraj meksikaj civitanoj.

Aldone, en Meksiko vigliĝas la ekspluatado de litio. Litio estas blanka maldensa metalo, kiu havas multajn teknologiajn uzojn: ekzemple, el ĝi estas farataj la reŝargeblaj baterioj de modernaj elektraj veturiloj. Meksiko havas unu el la tutmonde plej grandaj kuŝejoj de litio, kaj la suverenisto Andrés Manuel López Obrador proponas ĝian ŝtatigon. La ŝtatigo de litio estos tiel historie grava por Meksiko kiel la ŝtatigo de la petrol- kaj elektro-industrioj, farita de eksprezidentoj, kiuj apartenis al la partio PRI. Fakuloj taksas, ke ŝtatigo de litio estas grandega negoco, ĉar la litio-kampoj valoras kvaroblon de la tuta meksika ŝuldo eksterlanda. Krome, tio ebligos transiron al renovigeblaj energioj en la lando.

La tutmondistoj asertas, ke la lando kreskos danke al ekspluatado de meksikaj resursoj per privataj kaj eksterlandaj firmaoj. Laŭ la suverenistoj liberkomercado kaj privataj firmaoj devas ekzisti, tamen ili ne devas regi ĉiujn meksikajn resursojn, pro landa sekureco, por protekti la meksikan ekonomion, pro historiaj kialoj, kaj pro la nuntempa energi-krizo en Hispanio kaj Eŭropo.

PRI estas ideologie centra partio, sed ĝi konstante moviĝas: fojfoje ĝi estas favora al firmaoj, fojfoje ĝi estas favora al la popolo, kelkfoje ĝi estas dekstra kaj kelkfoje maldekstra.

Pro la leĝa, politika, ekonomia kaj historia graveco de la nova elektra reformo du trionoj de la parlamentanoj devas voĉdoni por ĝia aprobo. Tio signifas, ke suverenistoj bezonos interkonsenti kun kelkaj deputitoj kaj senatanoj el la tutmondista koalicio por atingi la reformon de la landa elektro-industrio.

PAN, la dekstra partio, publike jam anoncis, ke ĝi voĉdonos kontraŭ la reformo, kaj postulis, ke ankaŭ la partio PRI same tiel faru. Ĉi lasta rifuzis kaj petis PAN-anojn ne urĝi ilin decidi, ĉar la PRI-anoj estas sendependaj, kaj rememorigis pri siaj grandaj kontribuoj historie: stimuli la ŝtatigon petrolan kaj elektran. Do, PRI-anoj havos la lastan vorton, kaj de tio dependos, ĉu la ŝtatigo de litio realiĝos.

La meksika landestro rememorigis al PRI ĝiajn gravajn kontribuojn por la nacia disvolviĝo, kaj retorike demandis, ĉu ĝiaj parlamentanoj voĉdonos favore al protekto de la popolo meksika kiel en la historia pasinteco, aŭ favore al privataj kompanioj.

La reformo nuntempe estas aktive pridiskutata. Antaŭ la voĉdonado okazas pluraj kunvenoj, laŭ rekomendo de la meksika prezidento. Unue voĉdonos la deputitoj, poste devos voĉdoni la senatanoj por ĝia fina aprobo.

PAN perdas popularecon, kaj la ŝokoj – unue la politika kaj poste la „elektra” – povas igi, ke la tutmondista koalicio rompiĝos. La PRI-anoj nun havas grandan dilemon. Se ili voĉdonos favore al la nova elektro-reformo, tio plibonigos la landan ekonomion, protektos la meksikan popolon kaj sekurigos la landan energi-suverenecon. Profitos la meksika prezidento, kiu iĝos historie nova nacia heroo, dum la tutmondistoj tre malfortiĝos, kaj PAN eĉ riskos malaperi. Se la PRI-anoj voĉdonos kontraŭ la reformo, Meksiko ne kreskos ekonomie kaj ilia partio fine malaperos.


---

# Norvegio: ĉu verda aŭ ne verda?

**Published:** 2022-02-01

**URL:** https://www.monato.be/2022/013033.php?p

**Author:** Claude ROUGET

**Categories:** Aktuale, OPINIO - KLIMATKONFERENCO, Politiko, OPINIO – KLIMATKONFERENCO

Ial multaj kredas, almenaŭ en Eŭropo, ke Norvegio estas ne nur nature, sed ankaŭ politike verda. Ĉu pro tio, ke Gro Harlem Brundtland, tiama ĉefministro de Norvegio, estris la Mondan komisionon de UN pri medio kaj disvolvado dum 1983-1986? Tiu komisiono naskis la nocion „daŭrigebla disvolvo” sed Gro Harlem Brundtland sekvis ... malan ekonomian vojon en sia lando.

Septembre 2021, kiel ĉiun kvaran jaron, elektiĝis nova parlamento ( Stortinget ) en Norvegio. Klimatŝanĝiĝoj fariĝis centra temo en la balotaj debatoj, kaj amaskomunikiloj lasis vastan lokon al la malgranda Verda Partio (MDG). Seriozaj prognoz-firmaoj antaŭvidis, ke MDG ricevos ĉirkaŭ 6-8 % de la voĉoj. Tio signifis, ke unuafoje la verda partio superus la leĝan barilon de 4 %. Al ĉiuj partioj plenumantaj tiun kondiĉon estas rezervitaj lokoj en la parlamento, por pli-malpli sekvi proporcian tutlandan reprezentadon. La partioj, kiuj ne atingas la minimuman sojlon, konservas nur tiujn parlamentanojn, kiuj estis rekte elektitaj. Praktike nur la ĉefurbo Oslo kaj ĝia ĉirkaŭaĵo, kiuj elektas entute 39 reprezentantojn el 169, ebligas al etaj partioj havi ŝancon sidi en la parlamento.

Estas tri verdecaj partioj en Norvegio: unu bluverda ( Venstre ), kiu provas kombini liberalan politikon kun ekologio, unu ruĝverda (SV), kiu strebas kunigi socialismajn kaj ekologiajn celojn, kaj la eta verdverda partio. Venstre ricevas kutime 4-5 % de la voĉoj, SV ĉirkaŭ 8-10 % kaj MDG ĝis 2021 neniam pli ol 4 %. MDG flugis en la klimat-etosa vento, kaj ĉiuj jam antaŭvidis, ke la eta partio fariĝos politika ĵokero: ĝi povus influi al ŝanĝo de registaro post ok jaroj da dekstra politiko, sed ne senkondiĉe.

Ĝustatempe venis la lasta raporto de la Interregistara Spertularo pri Klimata Ŝanĝiĝo (ISKŜ), kiu petis, ke ĉiuj landoj ĉesu serĉi plian krudan petrolon kaj gason, por havi ŝancon limigi la temperaturkreskon sub du gradoj. MDG rajdis tiun postulon de UN/ISKŜ, kaj ĉar Norvegio ĉiam provas esti la plej obeema lernanto en la „UN-klasĉambro”, oni povis atendi de la voĉdonantoj amason da balotiloj por MDG. La verda partio anoncis, ke ĝi ne partoprenos registaron, kiu volas pluserĉi novajn fontojn de petrolo aŭ gaso. La du aliaj verdaj partioj ne havis tiom ekstreman postulon. Antaŭ la baloto, la Laborista Partio (Ap) kaj la Centra Partio (Sp) klare sciigis, ke ili malkonsentas kun MDG, kaj volas daŭrigi la serĉadon, kontraŭe al la instigoj de António Guterres, la ĝenerala sekretario de UN. La petrolaj enspezoj reprezentas de du-tri jardekoj kvinonon de la norvega ŝtata buĝeto.

Kio estis la rezulto de la baloto? Venkis du partioj, kiuj ne volas nun ĉesigi la produktadon de kruda petrolo: la Laborista Partio, kiu timas, ke ne estos sufiĉe da mono por ĝia sociala politiko, kaj la Centra Partio (kiu ĝis 1959 nomiĝis „Partio de la Kamparanoj”). La tri verdaj partioj apenaŭ progresis de kvar jaroj: la bluverda partio ricevis 4,6 % de la voĉoj (4,4 % antaŭ kvar jaroj), la ruĝverda partio kresketis al 7,6 % (6 % en 2017) kaj MDG atingis 3,9 % (+0,7 % ekde 2017). Denove malpli ol 4 % por la verdverda partio! For estis la espero premi la Laboristan Partion, kiam MDG ekhavis nur 3 el 169 reprezentantoj en la parlamento, anstataŭ la 7 aŭ 8 kiuj sidus, se la balotprognozoj realiĝus. En Oslo la tri verdaj partioj kune ricevis pli ol 30 % de la voĉoj (MDG 8,5 %) kaj tio donis la okazon al la Centra Partio aserti, ke ekologio estas nur urba fenomeno. Prave, la Centra Partio ricevis nur 3,1 % de la balotoj en Oslo, sed 13,5 % averaĝe en la tuta lando.

Post plursemajna traktado inter la tri maldekstremaj venkintaj partioj SV, Ap kaj Sp, la ruĝverda partio SV anoncis, ke ili ne partoprenos la registaron, ĉar ne eblas trovi sufiĉe ekologiemajn kompromisojn kun la du aliaj partioj. La sola konkreta propono de la nova dupartia registaro pri klimatŝanĝiĝoj estas enterigi amason da karbondioksido, kaj subteni la landojn, kiuj malkreskigos siajn proprajn eligojn de forcejaj gasoj. Ne faru vi tion, kion ni mem faras hejme ...

En la konferenco de Glasgovo novembre 2021, la nova norvega ministro pri klimato Espen Barth Eide (el la Laborista Partio) agnoskis antaŭ norvega ĵurnalisto, ke la nuna buĝeto antaŭvidas plian eligon de gasoj kompare kun tiu proponita de la eksa dekstra registaro. Ĉu Norvegio vere meritas sian reputacion de ekologiema lando? La leganto mem konkludu ...


---

# Ĉu afrikaj problemoj influos Iberion?

**Published:** 2022-02-01

**URL:** https://www.monato.be/2022/013042.php?p

**Author:** Xavi ALCALDE

**Categories:** Aktuale, GASAJ MILITOJ, Politiko

Septembre 2021 Alĝerio fermis sian aerspacon al la maroka aviado kaj oktobre ĝi blokis la gasodukton Magreb-Eŭropo, kiu liveris ekde 1996 naturgason al Hispanio kaj Portugalio tra Maroko. Tio okazas fone de la malboniĝantaj rilatoj inter la du landoj.

La decidoj de la alĝeria registaro havis tujajn konsekvencojn. Unue, la hispana ministro pri eksteraj aferoj José Manuel Albares vojaĝis al Alĝerio por certigi la daŭran liveradon de naturgaso al Hispanio. Siaflanke Maroko petis Hispanion inversigi la liveradon, sed ricevis rifuzon – Madrido en la nuna situacio ne povas eksporti. Ambaŭ landoj antaŭvidis malfacilan vintron pro la manko de naturgaso kaj pro la kreskantaj prezoj.

La afero fariĝis grava en politikaj rondoj kaj ankaŭ laŭ la publika opinio en la eŭropa lando. Alĝerio certigis Hispanion, ke ĝi ne suferos problemojn en la provizado de gaso; tio estas, ke la afrika ŝtato promesis kompensi la volumenon, kiun ĝi perdos pro la fermo de la gasodukto trairanta Marokon.

La rilatoj inter la du afrikaj landoj malboniĝas pro diversaj kialoj, interalie pro la situacio en Okcidenta Saharo 1 , disputata regiono okupata de Maroko post la foriro en 1975 de la kolonia povo, nome Hispanio.

El iberia perspektivo estas malfacile trovi geopolitikan ekvilibron en tiu krizo, ĉar Hispanio ne volas kolerigi sian najbaron Maroko, en kunteksto de kreskantaj tensioj kun la (okcident)saharanoj. Aldone, fine de la jaro ekfunkciis nova gasodukto, kiu trapasos (la hispanan urbon) Almerion. Gravas rimarki, ke Alĝerio estas la ĉefa provizanto de naturgaso al Hispanio - ĉirkaŭ 50 % de tio, kion ĝi importas; 60 % de tiu gaso pasis tra la gasodukto Magreb-Eŭropo.


---

# Instanco pri laboro

**Published:** 2022-02-01

**URL:** https://www.monato.be/2022/013043.php?p

**Author:** Julius HAUSER

**Categories:** Aktuale, EŬROPA UNIO, Moderna vivo

Nova instanco de Eŭropa Unio (EU) havas sian oficialan sidejon en Slovakio. Temas pri Eŭropa Labor-Aŭtoritato (ELA), kies sidejo estis solene malfermita 1 la 9an de novembro 2021 en Bratislavo. La rubandon tranĉis la plenuma direktoro de ELA, Cosmin Boiangiu, la eŭropa komisionano pri dungado, socialaj aferoj kaj integrado, Nicolas Schmit, kaj la slovaka ĉefministro Eduard Heger.

ELA devos plibonigi la efektivigon de la EU-juro en la kampo de translima labormoviĝado kaj kunordigo pri sociala asekuro. Praktike tio signifas, ke ĝia ĉefa tasko estos plibonigi la kunlaboradon inter EU-landoj, kunordigi komunajn inspektadojn, fari analizojn, taksi la riskon en cirkonstancoj de translima labormoviĝado koncerne laboristojn kaj solvi disputojn inter la membroŝtatoj de EU en ĉi tiuj kampoj.

La ideon fondi ELA elpensis en 2017 la tiama prezidanto de Eŭropa Komisiono, Jean-Claude Junker. Jam en 2018 Eŭropa Komisiono prezentis sian proponon pri funkciado de nova agentejo, kaj en 2019 la membroŝtatoj de EU definitive decidis, ke la oficiala sidejo de ELA estos en Slovakio. Tiutempe proponis sidejon ankaŭ Bulgario, Kipro kaj Latvio.

Oni atendas, ke ELA estos plene funkcianta kun 150 dungitoj antaŭ 2024.

ELA ĉiujare pagos al Slovakio simbolan sumon de unu eŭro – ĝis 2031 – por luado de konstruaĵo en Bratislavo. Slovakio disponigos entute 18,4 milionojn da eŭroj por subteno de ELA dum la unuaj dek jaroj de funkciado.


---

# Naturgaso: Ĉu diplomatia ilo de politika premo?

**Published:** 2022-02-01

**URL:** https://www.monato.be/2022/013044.php?p

**Author:** Julius HAUSER

**Categories:** Aktuale, GASAJ MILITOJ, Politiko

Naturgaso estas (ne nur) en Eŭropa Unio (EU) konsiderata kiel bonega ekologia brulaĵo, uzata ĉefe por hejtado kaj produktado de elektroenergio. Ankaŭ pro tio oni atendas en estonteco kreskantan konsumadon de ĝi. Sed ĉu ĝi povas esti ankaŭ diplomatia ilo de ĉantaĝo kaj premo al aliaj landoj? Diplomatia praktiko montras, ke jes.

Eŭropo en la ĵusa pasinteco spertis severajn ekonomiajn sekvojn de la krizo pro interrompo de gasliveradoj de unu el siaj ĉefaj liverantoj, Rusio 1 . En tiu ĉi kunteksto aperis en diplomatia lingvo novaj fakaj terminoj kiel gasa diplomatio, gasa konflikto, gasa krizo, gasa milito ktp. Kelkaj eksterlandaj ministerioj eĉ kreis specialajn postenojn de ambasadoroj respondecaj nur pri energi-diplomatio.

La ĉefa kialo de la gaskrizoj, kiuj kaŭzas vastan damaĝon al ekonomioj de la membrolandoj de EU, kuŝas en la rusaj-ukrainaj ekonomiaj disputoj ekde 1991, kiam Ukrainio akiris sendependecon post la disfalo de Sovetio. Ekde tiam preskaŭ ĉiujare ekaperadas kvereloj inter Rusio kaj Ukrainio. Dum la unua estis en 2006, la plej krita gasa krizo estis tamen en 2009. La eŭropuniaj landoj kaj la plejparto de Balkanio iĝis ostaĝoj de disputo inter la du orientaj landoj pri la prezoj kaj la liverado de gaso. La krizo, kvankam forbenita jam post du semajnoj, iĝis ĉefa kialo por la planado kaj efektivigo de diversaj alternativaj projektoj de gasoduktoj al kaj ene de Eŭropo.

Rilate al la nuntempa migra krizo ĉe la pola-belorusa landlimo, la prezidanto de Belorusio, Aleksander Lukaŝenko, en novembro malmole avertis Eŭropan Union, ke reprezalie al eventualaj novaj sankcioj kontraŭ Minsko, li povus fermi sur sia teritorio la gasodukton Jamal, kiu iras de Rusio al Pollando kaj poste al Germanio. Tuj sekve Moskvo (kaj Vladimir Putin) oficiale reagis, malpermesante la ĉantaĝon.

Laŭ kelkaj politikaj analizistoj kaj diplomatoj la deklaro de Lukaŝenko estas tipa ekzemplo de diplomatia blufado, politika premo kaj ĉantaĝo. Eĉ havante riĉan fantazion, estas tre malfacile antaŭsupozi la kondiĉojn, en kiuj Lukaŝenko blokus gasliveradojn al EU sen konsento de Rusio. Cetere, Belorusio tuj enirus en akran konflikton kun Moskvo. Lukaŝenko ja deziras krizon ene de EU, sed certe ne diplomatian krizon kun la orienta najbaro.

Konkreta ekzemplo de aktiva gasdiplomatio en la lastaj tempoj estas la 1189 kilometrojn longa dukto Nordstream 2 (mallongigite kutime NS2), kiu iras de Rusio al Eŭropa Unio (pli precize al Germanio) tra la profundo de Balta Maro kaj kapablos liveri ĉirkaŭ 55 miliardojn da kubaj metroj da natura gaso jare. Ĝi ĉirkaŭiras la ŝtatojn, kiuj povus onidire bloki gasliveradojn pro diversaj kialoj. Iuj diplomatoj konsideras la konstruon de NS2 kiel klaran geopolitikan kaj ekonomian venkon de Rusio. Kontraŭe, Moskvo diplomatie asertas, ke la projekto kaŝas neniujn politikajn motivojn kaj kontribuos nur kaj nur al la energisekureco de EU. Aliflanke, la usona kaj ukraina diplomatioj avertas, ke la gasodukto donas al Rusio grandan eblon forte plibonigi siajn ekonomiajn kaj politikajn poziciojn en Eŭropo.

Berlino tamen certigas, ke ĝi garantios, ke la gasodukto havu ekskluzive ekonomian rolon. Estas interesa fakto, ke la novembra interrompo de la aproboprocedo de NS2 fare de la Federacia Oficejo por Reguligo de Retaj Industrioj estis akceptita trankvile de Moskvo, kiu konsideris ĝin nur jur-teknika paŝo. Laŭ la EU-regularo, la kompanioj, kiuj produktas, transportas kaj distribuas gason en ĝia teritorio devas esti aŭtonomaj: la rusa giganto Gazprom – la transportanto – ne povas esti ankaŭ distribuanto kaj devos vendi la germanan parton de la reto aŭ krei apartan filian firmaon.

Oni povas do supozi, ke Germanio kaj Rusio ricevis nur neatenditan subtenon por siaj malsamaj diplomatiaj pozicioj per plilongigo de la procedo de aprobado. Germanio daŭre havos bonajn rilatojn kun Usono, al kiu estis garantiita la ekfunkciigo de NS2 ne pli frue ol printempe 2022. Ankaŭ Rusio profitas de la situacio, ĉar ĝi konservas altajn prezojn en la eŭropa merkato.

En fakaj rondoj kaj en diplomataro oni ofte diskutas ankaŭ pri la diversaj teoriaj scenaroj de haltigo de gasliveradoj el Rusio al EU. Sed kia estas la probableco de tiu scenaro? La respondo estas tre simpla. Por Rusio tio estus kamikaza atako, ĉar ĝi perdus grandan parton de la enspezoj de sia ŝtata buĝeto. Ofte oni parolas pri dependeco de rusa naturgaso, sed komerco estas ĉiam dudirekta afero. Same ekzistas la dependeco de mono de la eŭropuniaj ŝtatoj. Ili estas tre bona solventa klientaro, kiu pagas ĝustatempe kaj strikte plenumas regulojn. Ankaŭ pro tio Rusio havas intereson konservi stabilajn gasliveradojn al Eŭropo.

Laŭ iuj politikaj analizistoj kaj diplomatoj la rusa monopola Gazprom ne havas rektan respondecon pri la altiĝantaj prezoj de naturgaso, ĉar ĝi plenumas siajn devojn el jura vidpunkto. Tio povas havi du ĉefajn kialojn. Unue, ĝi favoras la enlandan rusan merkaton, kaj due ĝi ne povas pro teknikaj kialoj plialtigi la produktadon. Ĝiaj grandaj rezervoj ne multe influos la rezulton. El mallongtempa vidpunkto altaj gasprezoj povas alporti pli altajn profitojn por Gazprom, aliflanke ili povas damaĝi ĝian reputacion de fidinda partnero. Krom tio, altaj gasprezoj povas ankaŭ akceli la uzadon de novaj alternativaj fontoj de energio.

Internaciaj fakuloj esence indikas du ĉefajn problemojn ligitajn kun gasliverado de Rusio al EU: malkonkorda politiko de la EU-landoj kaj tre neklara pozicio de Ukrainio en ĉi tiu kampo. Aktuala demando estas ankaŭ, kion Ukrainio povis, kaj kion ne faris, por resti la ĉefa transira vojo okcidenten por rusa gaso.

Oni devas vidi, ke la perspektivo por Ukrainio ne estas favora en la hodiaŭo. La gasoduktoj tie estas jam nemodernaj kaj senprokraste bezonas novajn kapitalinvestojn. Por resti funkciantaj, ili bezonas regule transporti gason. En ĉi tiu okazo Rusio havas klaran komercan kaj politikan vidon, t. e. gasliveradoj ekskluzive tra gasoduktoj, kiujn ĝi posedas aŭ en kiuj ĝi investis.

Estas rimarkinde ankaŭ, ke Rusio esprimis klaran opinion pri la ĉantaĝaj deklaroj de Lukaŝenko. Pro tio eblas supozi, ke Moskvo jenmaniere volas emfazi la strategian gravecon de la nova gasodukto „Nordstream 2”, kiu iom post iom kondukos al malfortiĝo ankaŭ de la belorusa pozicio.


---

# Ĉu kremla propagando?

**Published:** 2022-02-01

**URL:** https://www.monato.be/2022/013053.php?p

**Author:** Aleksej SALOMATOV

**Categories:** Aktuale, REAGO, Ne marĝenaj detaloj

Tiuj, kiuj konatiĝis kun la historio de Esperanto, kaj precipe tiuj legintaj la libron de Ulrich Lins La Danĝera Lingvo , devas memori, kiaj leteroj kaj tekstoj komencis venadi el Germanio kaj Sovetio, kiam en tiuj landoj estis starigitaj totalismaj reĝimoj, antaŭ ol la Esperanto-movado tie estis tute detruita. Proksimume same oni devus nun rilati al iuj tekstoj el Rusio de Putin, alĝustigitaj por la tempo de Interreto. Ĝis nun la rusiaj aŭtoritatoj ne izolis Interreton en Rusio de la mondo, sed ili intencas fari tion. Ili nomas la farotaĵon „Suverena Interreto” – simile al la jam uzita „suverena demokratio”.

Ekzemplo de tia Putin-propagando mi konsideras la artikolon Kial ne Aleksej Navalnij, sed Dmitrij Muratov? de Stanislavo Belov ( MONATO 2021/12, p.3-5 ).

Kiajn teknikojn propagando uzas por cerbolavi? Dilui verajn faktojn per malveraĵoj, tiel ke ankaŭ ili ŝajnas esti veraj; ligi emocie kolorajn faktojn al la rolulo, tiel ke la leganto havas sentojn de simpatio aŭ antipatio al li, depende de la celoj de la propagandisto; prisilenti gravajn faktojn; publikigi rektajn mensogojn kun la espero, ke neniu kontrolos kaj refutos ilin. Laŭ mi, ĉiujn ĉi teknikojn oni povas vidi en la menciita artikolo.

Jam en la komenco de la artikolo, Belov prisilentas la fakton, ke Navalnij estis inter la favoratoj por la aljuĝo de la Nobel-premio, kaj bukmekroj taksis la ŝancojn de li, Svetlana Ciĥanovskaja kaj Greta Thunberg. Samtempe, li senzorge preterpase vundetis Ciĥanovskaja, nomante ŝin nesperta politikisto, kiu definitive perdis la batalon por la prezidenteco, kaj marĝena figuro. Sed multaj homoj scias, ke Svetlana estis devigita anstataŭi sian edzon, kiu ne estis registrita kiel prezidenta kandidato kaj estis malliberigita; ke la elektoj en Belorusio estis falsitaj – laŭ eksterlandaj sondadoj ĉe voĉdonintoj, Lukaŝenko ricevis nur ĉirkaŭ 10 % de la voĉoj, kaj Ciĥanovskaja ĉirkaŭ 71 %; kaj ke amasaj protestoj komenciĝis en Belorusio kontraŭ la falsaĵo, kaj Lukaŝenko lanĉis sangan teroron kontraŭ sia popolo; ke multaj landoj kaj Eŭropa Unio ne rekonas Lukaŝenkon kiel laŭleĝan prezidenton.

Kaj dum en la komenco de la artikolo Navalnij ne estas menciita inter la favoratoj por la premio, poste subite estas konstatite, ke „vetperistoj prognozis lian venkon, foje akceptante vetojn je proporcio 1:10”. Kie estas la logiko?

La kontraŭstarigo de Dmitrij Muratov al Navalnij en la artikolo povas doni al legantoj la impreson, ke ili estas rivaloj. Sed tiel ne estas. Jen kion diris Muratov: „Se mi estus en la [Nobel-]Komitato, mi voĉdonus por tiu, pri kiu vetas ĉiuj bukmekroj. Sed mi kredas, ke ĉi tiu homo ankoraŭ havas ĉion antaŭ si. Mi parolas, kompreneble, pri Aleksej Navalnij.” Siavice, Navalnij gratulis Muratov pro ties ricevo de la premio. Ili ambaŭ estas kritikantoj de la reĝimo, sed ĉiu agas laŭ sia maniero – unu kiel ĵurnalisto, la alia kiel politikisto.

Belov skribas, ke „Navalnij [...] sidis en la konsilio de direktoroj de la plej granda ŝtata flugkompanio Aeroflot , do estis pli ol neŭtrala al la aŭtoritatoj. Poste li komencis sian politikan laboron kiel liberalulo en la opozicia partio Jabloko [...]”. Fakte, la sinsekvo de eventoj estis inversa. Navalnij aliĝis al tiu partio en 2000, kaj en 2012 li estis nomumita al la konsilio de estroj de la flugkompanio Aeroflot fare de la Nacia Rezerva Banko, kiu tiam apartenis al Aleksandr Lebedev, posedanta 15 % de Aeroflot . Cetere, Lebedev estas la plej granda privata akciulo kaj investanto en la opozicia gazeto Novaja Gazeta (Nova Gazeto), kies ĉefredaktoro Muratov estas. En 2008 Navalnij fondis publikan organizaĵon Unio de minoritataj akciuloj , kiu okupiĝis pri la protekto de la rajtoj de privataj investantoj kaj aktive laboris pri la problemo kiel pliigi la travideblecon de elspezoj de naturaj monopoloj.

Ankaŭ ne veras la aserto, ke Navalnij intencas akiri la potencon per perfortaj agoj. Li neniam alvokis al perforto. Ne estas superflue memorigi, ke revolucio povas esti ankaŭ sensanga, kiel la velura revolucio , revolucio de rozoj , oranĝa revolucio kaj aliaj. La Putin-registaro mem ne lasis aliajn eblojn, krom revolucio, por ŝanĝi la ekzistantan reĝimon de ŝtelistaj regantoj, kiu malhelpas la evoluon de la lando, ĉar ĝi detruis ĉiun laŭleĝan politikan vivon en la lando. Navalnij ŝatus pace venki en la elektoj kun sia partio, sed la aŭtoritatoj ne permesis al li registri sian partion. Kaj la fakto, ke aktiva malplimulto faras historion, estas historia fakto. Kaj jes, Navalnij ĝuste kredas, ke necesas ŝanĝi la ŝtatan sistemon, kaj estas ĝuste ĉi tiu ŝanĝo, kiu finfine plibonigos la vivon de individuoj.

Menciante la ekzemplon de la liberigo en 2019 de la ĵurnalisto Ivan Golunov, al kiu la polico kaŝe enŝovis drogojn, Belov kreas la impreson de supozeble justa potenco reaganta al publikaĵoj en la gazetaro. Sed li nenion diras pri tio, ke gravan rolon en la afero ludis amasaj protestaj kampanjoj por liberigi Golunov, por esprimlibereco kaj kontraŭ la arbitreco de la polico kaj sekureculoj, kiuj okazis tra la tuta lando. En la mitingoj en Moskvo la 12an de junio 530 homoj estis malliberigitaj, inkluzive de Aleksej Navalnij.

Aparte forta premo sur sendependajn amaskomunikilojn, ĵurnalistojn, neregistarajn organizaĵojn [NRO-ojn] kaj defendantojn de homaj rajtoj komenciĝis en 2021 per la inkludado de multaj el ili en la liston de la tiel nomataj „eksterlandaj agentoj”. Ekde la tempoj de Stalin, tia etikedo havas kromsencan nuancon de perfido, stigmatizas la homojn kaj organizaĵojn kiel „malamikojn de la popolo” (konata termino el la stalinaj persekutoj), malfaciligas la vivon kaj ofte detruas la vivrimedojn.

Belov skribas pri la okazo, kiam Muratov transdonis al prezidento Putin en neformala kunveno kun la ĉefredaktistoj liston de infanoj bezonantaj multekostan kuracadon (ĉefe pri spina muskola atrofio – la t.n. SMA), kaj do du semajnojn poste oni raportis, ke la prezidento ordonis asigni financon por disponigi tian helpon [...]. La raportita okazaĵo supozeble devus larmigi la legantojn tuŝitajn de la afabla koro de la „patro de la nacio”, kiu zorgas pri infanoj. Eble estus tiel, se ne scii, kiaj grandegaj monrimedoj estas elspezataj por armiloj, propagando kaj multnombraj rezidejoj de Putin, dum televide oni regule alvokas sendi poŝtelefonmesaĝojn kveste por malsanaj infanoj; kaj se ne scii, ke en 2012 ĉi tiu „patro de la nacio” subskribis la kontraŭinfanan „leĝon nomitan laŭ Dima Jakovlev”, aŭ alimaniere „la leĝon de kanajloj”, malpermesantan al eksterlandanoj adopti rusiajn infanojn.

En sia artikolo Belov pretersilentas la provon de murdo de Navalnij fare de la rusiaj ŝtataj sekurecaj fortoj – veneniĝo per Noviĉok-veneno, kaj lian nunan malliberecon. Sed multaj homoj pledis, ke la Nobel-premio estu aljuĝita al li, kun la espero, ke ĝi helpos savi lian vivon, ĉar Navalnij nun estas en la manoj de tiuj, kiuj provis mortigi lin. Li estis torturita en prizono per sendormigo kaj aliaj fiagoj. Li havis sanproblemojn, verŝajne kaŭzitajn de komplikaĵoj post la veneniĝo, kaj li faris malsatstrikon dum 23 tagoj, postulante, ke lin rigardu fidinda kuracisto. Eŭropa Parlamento aljuĝis al Navalnij la ĉefan premion pri homaj rajtoj de EU, la Premion Saĥarov por Pens-Libereco, kiun ricevis por sia patro lia filino Daria.

Por misfamigi Navalnij, en sia artikolo Belov uzas ŝatatan teknikon de kremla propagando por akuzi siajn kontraŭulojn pri naziismo. La aŭtoritatoj uzas la saman teknikon en kontraŭ-ukraina propagando.

Estas diversaj naciismaj movadoj en Rusio, kelkaj el ili estas kontraŭ Putin (kaj ili plejparte nun estas neniigitaj), kelkaj estas por Putin (kaj kelkaj el ili partoprenas la militon en la ukraina Donbaso – Donecka baseno). Kaj nur kelkaj estas vere novnaziaj. Tamen Navalnij neniam estis vidata simpatianta kun naziismo.

En libro de dialogoj kun Adam Michnik, unu el la gvidantoj de la pola movado Solidarność (Solidareco), publikigita en 2015, Navalnij diras: „ni devas komunikiĝi kun naciistoj kaj fari klarigan laboron kun ili. [...] Mi pensas, ke estas ege grave klarigi al ili, ke la problemo de kontraŭleĝa migrado ne estas solvebla per batado de migrantoj, sed per tute aliaj rimedoj, demokratiaj: reveno de konkurencaj elektoj, per kiuj ni povas elpeli la friponojn kaj ŝtelistojn, profitantajn el kontraŭleĝa migrado”. Kaj la enkonduko de viza reĝimo kun la landoj de Centra Azio, laŭ lia opinio, estas necesa por regi labormigradon, kaj por, interalie, respekti la rajtojn de migrantoj.

Jes, kiel politikisto, Navalnij partoprenis en la Rusaj Marŝoj. En ili partoprenis kelkmil homoj en diversaj jaroj (ekzemple en 2011, laŭ diversaj taksoj, de 10 ĝis 25 000), kaj aŭdiĝis diversaj sloganoj. Kaj se unu el la partoprenantoj en tia marŝado kriis nazian saluton, kial do tio estu nepre asociita kun Navalnij?

Ĉu s-ro Belov ne volus asocii tiajn kriojn, ekzemple, kun Dmitrij Rogozin, kiu nun estas direktoro de la ŝtata korporacio Roskosmos (Rusa kosmo), kaj antaŭe estis vicĉefministro en la registaro, reprezentanto de Rusio ĉe NATO, kiel ankaŭ parlamentano? Sed li, ekzemple, en 2006 estis membro de la publika konsilio por subteno de la Rusa Marŝo, kaj en 1993 li fondis la naciisman asocion Kongreso de Rusaj Komunumoj, poste transformitan en la partion Rodina (Naskiĝlando).

La fakton, ke Navalnij ne estas nacia ŝovinisto, konfirmas civitano de Azerbajĝano, Nariman Osmanov, kiu estis malliberigita kun li. Li alte aprezis liajn personajn kvalitojn kaj diris jenon: „Mi rimarkis nenion naciisman en li. Tie, en la malliberejo, nenio povas esti kaŝita. [...] Li tute ne estas naciisto. Li estas normala ulo.”

Belov distordis aŭ ne komprenis la ironian signifon de la citaĵo de Navalnij: „Kun teroristoj, ostaĝigantaj homojn, ni ne intertraktas.” Ĉi tiu frazo estas ŝirita el la kunteksto de letero de Aleksej Navalnij, adresita al liaj kunbatalantoj kaj kunlaborantoj. Estante en malliberejo Navalnij pruvas la ĉeeston de alta spirito kaj ne perdas sian senton de humuro. En la letero li instigas siajn kamaradojn ne maltrankvili, ke kelkaj el iliaj agoj povus damaĝi lin en malliberejo. Navalnij subkomprenas ostaĝo sin mem kaj konsideras tiujn, kiuj sendis lin al malliberejo, teroristoj. Li aludas la vortojn de Putin „Rusio ne intertraktas kun teroristoj, ĝi detruas ilin”, diritajn de li en 2004 konekse kun terorista atako en la metroo.

Eblus aldoni aliajn ekzemplojn de malvero aŭ duonvero en la artikolo de Belov, sed la supraj sufiĉas por kompreni ĝian propagandan naturon.

En la venonta numero MONATO prezentos plian vidpunkton pri la persono Aleksej Navalnij kaj lia agado.


---

# Usono invados Kanadon

**Published:** 2022-03-01

**URL:** https://www.monato.be/2022/012928.php?p

**Author:** Mario Morel

**Categories:** Aktuale, FASCINA RAKONTO, Historio

Jen kion diris Laura Secord al la brita leŭtenanto James FitzGibbon la 22an de junio 1813. Tio okazis ĉe la tendaro Beaver Dams (Kastoraj digoj), 32 km okcidente de la urbeto Queenston en la regiono Niagara de Supra Kanado (nun Ontario). Dum la antaŭaj 17 horoj Secord marŝis la tutan distancon inter Queenston kaj Beaver Dams (nun Thorold) tra sovaĝa arbaro evitante malamikajn sentinelojn. Ŝi volis averti la britajn trupojn, ke la usona armeo surprizatakos la tendaron por kapti la niagaran duoninsulon kaj poste invadi Kanadon. Danke al la averto de Secord, la brita armeo povis embuski la invadantojn kaj postuli ilian submetiĝon. Kiel lando, Kanado saviĝis.

Tio estas epopeo: Se la britoj ne antaŭe ekscius pri la invado, eble la usonanoj venkus kaj hodiaŭ Kanado estus nur unu el la ŝtatoj de Usono.

Laura Secord naskiĝis, kiel Ingersoll, la 13an de septembro 1775 en Masaĉuseco, kie la familio Ingersoll vivis de kvin generacioj. Kun siaj gepatroj kaj gefratoj, ŝi translokiĝis al Queenston en 1795. En 1797, ŝi edziniĝis al la bonhava James Secord. Loĝante en eta domo, ilia familio kreskis kun sep infanoj.

La niagara duoninsulo, kie troviĝas Queenston, estas la teritorio inter la lagoj Erie kaj Ontario, okcidente de la rivero Niagaro. En la tempo de la brita-usona milito de 1812 tiu regiono havis strategian gravecon pro sia ekonomia potencialo. Kiu regis la fluon de varoj tra Niagaro, regis riĉajn rimedojn, kaj fine regis Kanadon.

La 21an de junio 1813 Secord, en kies domo usonaj soldatoj estis loĝigitaj, aŭdis, ke morgaŭ ili atakos la britan tendaron. Ŝi tuj decidis averti la britojn ... samtempe ŝi fariĝis historia figuro.

Ĉiuj nacioj havas kiel siajn heroojn tiujn, kiuj kontribuas al la kulturo kaj identeco de la civitanoj. Kanado ne estas escepto: unu el ĝiaj herooj estas Laura Secord. Tamen, ĉu ŝi vere savis Kanadon per sia averto? Ĉu la indianaj skoltoj, kiuj estis britaj aliancanoj, jam informis FitzGibbon kelkajn horojn antaŭe? Ĉu la britoj venkintus, eĉ se ili ne sciintus pri la baldaŭa atako?

Tiuj ĉi demandoj ne estas gravaj. Gravas nur, ke la rakonto pri Laura Secord estis tiel fascina kaj alloga. Homoj, precipe aktivuloj en virinaj movadoj fine de la 19a jarcento, bezonis heroinojn por antaŭenigi virinajn rajtojn. Juna virino, kiu superruzis fremdajn invadantojn kaj savis sian landon, estis legendaĵo. La faro de Laura Secord fariĝis mito.

Ĉiujare miloj da turistoj el la tuta mondo vizitas la domon kaj la monumenton de Laura Secord. Kiam mi travojaĝis la urbon, plaĉis al mi aŭdi pri la legendo. Patrick, kiu estis ĉiĉerono tie, ŝategis paroli pri la historio de Supra Kanado. Li konigis al ni ĉi tiun bagatelon pri la tiamaj vivkondiĉoj: la vestaro estis ĉiam tro malvarma en la vintro kaj tro varma en la somero. Oni kredis lin, kiam oni rigardis la tradiciajn vestojn, kiujn li montris. En tiu tago la vetero estis pli ol 35-grada, kaj oni povis vidi lin senspira pro la varmo.

Dum la centjariĝo de la marŝo de Secord en 1913 kaj por ekspluati kanadajn patriotajn sentojn kanada komercisto, Frank O'Connor, kreis la ĉokoladaĵojn Laura Secord Chocolates . La bombonoj estis pakitaj en nigraj skatoloj ornamitaj per kameo pri Secord. De la 1970aj jaroj la firmao fariĝis la plej granda sukeraĵvendisto en Kanado. Inter la plej multaj kanadanoj la nomo „Laura Secord” ofte pli forte asociiĝas kun la ĉokoladaĵoj ol kun la historia figuro. Tio estas dolĉa memorhelpa maniero.


---

# Sukcesa enmigrado

**Published:** 2022-03-01

**URL:** https://www.monato.be/2022/012973.php?p

**Author:** Stanislav BELOV

**Categories:** Aktuale, RUSIO, Moderna vivo

Oni multe parolas pri enmigrada krizo en Eŭropo kaj Usono kaj pri problemoj rilataj al adaptiĝo de enmigrintoj. Des pli interesa estas la sperto de Rusio, kiu jam akceptis 12 milionojn da enmigrintoj kaj planas akcepti pliajn.

Malmultaj scias, ke Rusio estas inter la plej grandaj gastigantoj de enmigrintoj en la mondo, kion agnoskis en 2020 Ekonomia kaj Socia Konsilio de Unuiĝintaj Nacioj. Laŭ oficialaj datumoj en Rusio loĝas 12 milionoj da enmigrintoj, kiuj konsistigas 8 % de la loĝantaro. Tiukampe ĝin superas nur Usono (51 milionoj), Germanio (16) kaj Sauda Arabio (13).

Plejparte temas pri homoj el respublikoj de eksa Sovetio. Antaŭe tio estis unueca politika, ekonomia kaj kultura spaco, ene de kiu 300 milionoj da loĝantoj moviĝis libere. Oni povis naskiĝi en Ukrainio, fini universitaton en Rusio, labori en Taĝikio kaj fine setli en Kazaĥio – manko de limoj kaj la rusa kiel lingvo de interetna komunikado faciligis la aferon.

Post la disfalo de Sovetio en 1991 milionoj da homoj subite iĝis loĝantoj de novkreitaj landoj, spertis problemojn pri lingva komunikado kaj ofte alfrontis naciismon. En multaj lokoj ekflamis konfliktoj, plejparte etne bazitaj. Ekonomiaj ligoj estis rompitaj, federaciaj subvencioj malaperis, do en multaj novaj landoj okazis ekonomia kolapso kaj drasta falo de la vivnivelo. Limoj dividis parencojn kaj geamikojn. Ĉio ĉi instigis milionojn da homoj al elmigrado – plejparte al Rusio kiel socie kaj ekonomie plej sekura evoluinta lando.

Armenio, Azerbajĝano, Kartvelio, Kazaĥio, Moldavio, Taĝikio, Ukrainio kaj Uzbekio perdis grandan parton de sia loĝantaro, kiu elmigris al Rusio. Tiu procezo daŭras, kaj ĉiujare milionoj da homoj venas al Rusio por labori kaj studi, el kiuj centmiloj ricevas rusian civitanecon. En ĉiuj urboj formiĝis grandaj diasporoj. Multaj fakoj jam ne povas funkcii sen enmigrintoj, kiuj dominas en ili danke al sia preteco plenumi neprestiĝan kaj ofte malalte pagatan laboron. En konstruado, purigado, taksiservoj, vendejoj kaj multaj aliaj fakoj apenaŭ eblas trovi lokanojn.

Kial tamen la tutmonda gazetaro malofte raportas pri enmigrado en Rusion kaj rilataj problemoj? Por kompreni tion ni analizu la rusian enmigradan politikon surbaze de la jenaj specife rusiaj trajtoj, kompare kun la politiko de Eŭropa Unio aŭ Usono.

Rusio akceptas enmigrintojn plejparte laŭe al siaj naciaj interesoj, ignorante aliajn konsiderojn. En la tuta lando malpli ol 500 homoj havas statuson de rifuĝintoj kaj malpli ol 20 000 ricevis provizoran azilon. Tio signifas, ke la plimulto de la enmigrintoj ricevas neniujn ŝtatajn subvenciojn aŭ senpagajn servojn (loĝejon, sanasekuron ktp). Ĉiu enmigrinto post alveno devas studi aŭ labori, al kio lin devigas ne la ŝtato, sed la vivo mem.

La plejparto de la enmigrintoj venas el eksaj sovetiaj respublikoj. Do eĉ se ili naskiĝis jam post la disfalo de la unueca lando kaj foriro de la plimulto de la ruslingvanoj, ili tamen havas bazajn konojn de la rusa kaj orientiĝas en la rusia kulturo. En la plej bona pozicio tiurilate estas civitanoj de Ukrainio, kie ĉiuj parolas la rusan; sekvas Kazaĥio kaj Kirgizio, kie la rusa estas unu el la ŝtataj lingvoj. Ankaŭ la populareco de ruslingvaj televidserioj, muziko, interkonaj retejoj kaj aliaj elementoj de amasa kulturo faciligas la adaptiĝon.

Malgraŭ populara mito Rusio formiĝis kaj kreskis ne kiel koloniisma ŝtato, sed kiel ŝtato unueca. Novaj teritorioj ricevadis la saman juran statuson kiel tiuj kun rusa loĝantaro, iliaj loĝantoj havis la samajn rajtojn, kaj la ŝtata politiko ne celis asimiladon. Ekzistis nek metropolo nek kolonioj, koloniantoj aŭ koloniatoj.

Pro tio ĉiu civitano de Rusio havas duoblan identecon: etnan kaj ŝtatan. Taĝiko ne devas transformiĝi je ruso por iĝi plenrajta civitano de Rusio, sed li simple iĝas rusia taĝiko, konservante sian etnan kulturon. Tiu sistemo efike funkcias dum jarcentoj, kio speciale rimarkeblas dum krizaj situacioj. Eĉ dum la milito kontraŭ Kartvelio en 2008 kaj streĉiĝo de rilatoj kun Ukrainio ekde 2014 rusiaj kartveloj kaj ukrainoj ĉiam estis lojalaj al Rusio.

Kombino de tiuj du rimedoj ebligas garantii kunvivadon de pluraj etnaj kaj religiaj komunumoj, kies devenlandoj fojfoje konfliktas inter si. Kiam en 2020 eksplodis la milito en Montara Karabaĥo, en Moskvo okazis konfrontiĝoj inter lokaj armenoj kaj azeroj. Reago sekvis tuj: polico arestis kelkdek partoprenintojn kaj avertis, ke deliktuloj estos ne nur punataj, sed ankaŭ deportataj. Federacia Sekureca Servo kontaktis respektivajn diasporojn, kies estroj publike alvokis siajn samgentanojn ĉesigi ĉian perforton kaj memori, ke ili loĝas en Rusio, kiu havas nenian rilaton al problemoj de iliaj landoj, do ili devas respekti la lokajn leĝojn. La problemo estis solvita. Same rapide kaj severe polico reagis al incidentoj okazintaj lastatempe en Moskvo, kie grandaj grupoj de enmigrintoj atakis unu la alian.

Se oni konsideras enmigrinton deliktulo potenciale danĝera al Rusio, aŭ se li grave rompis enmigradan leĝaron, li povas esti deportita kun malpermeso reveni dum 5 ĝis 10 jaroj. Taĝikoj fojfoje revenis kun novaj identecoj (en la plene koruptita Taĝikio facile aĉeteblas ĉio – de stirpermesiloj ĝis pasporto), sed ekde 2022 ĉiuj enmigrintoj devos trapasi daktiloskopion, do tiu friponado ne plu eblos.

Rusio estas laika lando, kie religio kaj ŝtato estas apartigitaj, kaj la plejparto de la homoj indiferentas pri religiaj aferoj. Krome tradicia diverseco de la socio kaj la menciita duobla identeco faciligas al la enmigrinto trovi sian niĉon. En ĉiuj urboj funkcias ne nur ortodoksaj preĝejoj, sed ankaŭ islamaj moskeoj kaj ofte protestantaj kaj alikonfesiaj komunumoj. Do islamano-enmigrinto ne sentas sin fremdulo, sekvante islamajn tradiciojn en Rusio – li simple aliĝas al loka islama komunumo ekzistanta dum jarcentoj kaj iĝas unu el almenaŭ 10 milionoj da rusiaj islamanoj.

Subteni pacon inter tiom diversaj komunumoj estas malfacila tasko, do speciala leĝo malpermesas ofendi religiajn sentojn de iuj ajn kredantoj. Por rusianoj estis strange vidi kiel la franca gazeto Charlie Hebdo publikigas malbongustajn karikaturojn pri islamo eĉ post kiam tio indignigis francajn islamanojn kaj kaŭzis dekojn da viktimoj.

En Rusio reprezentantoj de ĉiuj etnoj tradicie loĝas miksite; etnaj kvartaloj ne ekzistas. La amasa enmigrado kaŭzis aperon de areoj, kie la nombro de enmigrintoj estas pli alta (temas pri malmultekostaj loĝejoj urborande), sed nenie ĝi atingas 50 %. La ŝtato ne konstruas por ili loĝejojn, do ĉiu solvas tiun aferon persone, kaj la enmigrintoj loĝas dise. Etnaj lernejoj funkcias nur kiel aldonaj edukejoj, viziteblaj libertempe, do ĉiuj infanoj lernas en ŝtataj lernejoj kune kun lokanoj. Ĉio ĉi ebligas rapidajn lingvolernadon kaj adaptiĝon.

Resume oni povas diri, ke Rusio akceptas nur homojn, kiujn ĝi vere bezonas, kaj stimulas ilin al aktiva vivo, sen espero pri ŝtata subteno. Ĉia etna kaj religia maltoleremo estas strikte malpermesita kaj severe punata, dum ebloj por adaptiĝo abundas.

Same kiel en okcidentaj landoj, en la rusia socio daŭras diskuto pri la rolo de la enmigrintoj kaj ilia neceso. Kritikantoj – el kiuj la plej fama estas Aleksej Navalnij – asertas, ke la ŝtata politiko estas tro milda rilate la enmigrintojn, kiuj inundis la landon, okupas laborpostenojn, ofte krimas kaj ĝenerale estas fremdaj al la rusia socio. Argumentoj estas plejparte ne ekonomiaj sed pure naciismaj – la opoziciulo postulis enkonduki vizan reĝimon por „kulture fremdaj” loĝantoj de Meza Azio, sed bonvenigis slavojn el Ukrainio kaj Belorusio kiel reprezentantojn de parencaj popoloj.

Tamen ekonomikistoj kaj demografoj havas malan opinion. Ili atentigas, ke Rusio estas tipa moderna lando kun malalta naskokvanto kaj ŝrumpanta loĝantaro. Se ne kompensi tion per enmigrado, Rusio povos sekvi la sorton de Ukrainio, kiu ekde 1991 perdis 20 % de sia loĝantaro, aŭ de Latvio, kies loĝantaro reduktiĝis je triono ĝis la nivelo de la jaro 1897. La senlaboreco en Rusio estas malalta, kutime sub 6 %, kaj plej ofte lokanoj tute ne interesiĝas pri laborpostenoj okupataj de enmigrintoj. La krimnivelo inter la enmigrintoj estas eĉ pli malalta ol inter lokanoj, kaj temas ĉefe pri rompo de la enmigrada leĝaro.

Praveco de la fakuloj klare montriĝis en la lasta jaro, kiam pro la kronvirusa pandemio kaj la limigoj kaŭzitaj de ĝi, la nombro de enmigrintoj en Rusio draste falis. Malgraŭ kresko de salajroj en konstruado kaj aliaj plej trafitaj fakoj, la manko de laborfortoj iĝis tiom akra, ke la vic-ĉefministro eĉ proponis aranĝi specialajn trajnojn, kiuj alportus laboristojn el Meza Azio. Laŭ ordono de prezidanto Vladimir Putin estis enkondukitaj enmigrada amnestio kaj pluraj faciligoj de reguloj kaj leĝoj. Jam estas afiŝita projekto de leĝo, kiu grave simpligos ĉiujn procedurojn, inkluzive ricevadon de rusia civitaneco. Cetere jam nun la nombro de novaj rusiaj civitanoj kreskas ĉiujare. Kiuj ili estas?

Plejparte temas pri civitanoj de eks-sovetiaj respublikoj. Ĝenerale ricevado de rusia pasporto estas tasko malfacila kaj longa – necesas loĝi en Rusio almenaŭ kvin jarojn, trapasi ekzamenojn pri la rusa lingvo kaj rusia historio, kaj sekvi kelkajn formalajn etapojn. Sed ekzistas faciligoj por civitanoj de kelkaj eks-sovetiaj respublikoj. Ekzemple por loĝantoj de Belorusio, Kazaĥio, Moldavio kaj Ukrainio sufiĉas prezenti pasporton de tiuj ĉi landoj por peti rusian civitanecon. Denove temas pri pure racia aliro al la enmigrado – Rusio strebas ricevi kvalifikitajn homojn, kiuj bone parolas la rusan kaj povos rapide adaptiĝi, do estis elektitaj landoj kun la plej granda nombro de ruslingvuloj kaj homoj edukitaj.

Tio donas fruktojn. Dum en 2015 la rusian civitanecon ricevis 209 000 homoj, en 2018 ilia nombro kreskis ĝis 298 000, en 2019 atingis 498 000, en 2020 superis 656 000. Malgraŭ kronvirusaj limigoj kaj preskaŭ frostigita internacia trafikado, dum la unua duono de 2021 rusiajn pasportojn jam ricevis pli ol 351 000 homoj.

La unuan lokon okupas Ukrainio (409 000 en 2020), sekvas Taĝikio (63 000), Kazaĥio (43 000), Armenio (30 000), Uzbekio (23 000), Azerbajĝano (21 000), Moldavio (20 000). Rimarkindas, ke Belorusio en tiu listo okupas unu el la lastaj pozicioj (10 000), ĉar pro relative alta vivnivelo kaj socia stabileco belorusoj emas vojaĝi, sed malemas elmigri el sia komforta lando.

Ankaŭ loĝantoj de pli foraj landoj povas akiri civitanecon de Rusio. La plej facilaj vojoj estas geedziĝi kun rusia civitano (post tri jaroj oni rajtos peti la civitanecon), militservi en la rusia armeo surbaze de kvinjara kontrakto aŭ fini rusian altlernejon kun bonaj poentoj. Ekzistas ankaŭ specialaj proponoj por altkvalifikitaj fakuloj, homoj kiuj havas rusiajn radikojn aŭ almenaŭ unu gepatron kiel civitanon de Rusio ktp.

Ĝis 2025 Rusio planas akcepti ĝis 10 milionojn da enmigrintoj. Fakuloj diras, ke la potencialo de eks-sovetiaj respublikoj baldaŭ elĉerpiĝos, do necesos konsideri pli vastajn regionojn inkluzive Azion kaj Afrikon. Tio povas aspekti ŝoka, sed efektive tre kongruas al la rusia tradicio. La plej fama rusa poeto Aleksandr Puŝkin havis afrikan devenon, kio ne malhelpis al li iĝi kreinto de la moderna literatura rusa lingvo. Kiu scias? Eble gepatroj de nova rusia geniulo jam pripensas forlasi Niĝerion, Bangladeŝon aŭ Sirion.


---

# De socia protektado al ĉantaĝo

**Published:** 2022-03-01

**URL:** https://www.monato.be/2022/012983.php?p

**Author:** Jezer DORANTE

**Categories:** Aktuale, VENEZUELO, Ekonomia milito

En la historio de la homaro estis multaj manieroj por regi socion; registaroj uzis strategiojn diversmaniere por daŭrigi sian povon aŭ por atingi siajn celojn. Unu el tiuj estas propagando pere de multaj mesaĝoj kaj manipulataj informoj, kiuj estas montrataj al la popolo ĉiutage. Per tia propaganda sistemo la registaro volas atingi, ke la popolo kredu kaj fidu ĝin, eĉ ke personoj agadu laŭ ĝiaj konkretaj planoj.

De multaj subpremaj politikaj sistemoj ĝis la venezuela la modeloj de socia rego estas samaj: ĉiuj uzas amaskomunikilojn. La nazia ministro pri propagando Joseph Goebbels diradis: „Diru unu mensogon milfoje, kaj ĝi estos veraĵo.” La nazia registaro uzadis tion por gajni subtenon de la germana popolo kaj tiel atingi la malklarajn celojn de Hitler. Ankaŭ Stalin lernis de Lenin, ke bondiritaj vortoj, bonfaritaj bildoj kaj mesaĝoj milfoje dirataj estas la plej bona propagandilo por regi la popolon, endoktrinigi kaj favori adoron al la reganto.

En Venezuelo okazas preskaŭ same. La registaro uzas oficialajn amaskomunikilojn por diskonigi la favoran flankon de la „venezuela revolucio” tra la mondo. Tiuj amaskomunikiloj enhavas sloganojn favore al la registaro, montrante la landon kiel mirindan ekzemplon en Sud-Ameriko. Por regi la popolon laŭ siaj celoj, la venezuela registaro ŝanĝis eĉ la semantikon de vortoj, por ke ĉiuj komprenu la aferojn kiel la registaro prezentas ilin. Ekzemple, de antaŭ kvin jaroj oni konas la vortojn „ekonomia milito” por referenci al la mankosituacio de medicinaĵoj kaj manĝaĵoj, la fuŝado de servoj (elektro, gaso, akvo, telefonservoj, interreto ktp), ankaŭ por referenci al sociaj kaj ekonomiaj problemoj. Tiuj situacioj malbonigis la venezuelajn vivkondiĉojn tiele, ke ili igis homojn elmigri el sia propra lando.

Kadre de tia situacio, de ĝi kreita, la venezuela registaro uzadas ankaŭ la terminon „socia protektado” por krei nacian regosistemon konatan kiel „Karto de la patrujo” (hispane: Carnet de la Patria , poste en ĉi tiu artikolo „nacia karto”). Tio estas sistemo, en kiu ĉiuj, kiuj volas ricevi socian kaj ŝtatan helpon (subvenciatan manĝaĵon, benzinon, medicinaĵon, monhelpon ktp), devas esti registritaj.

Eĉ en la plej kapitalismaj landoj de la mondo ekzistas ŝtataj politikoj de socia protektado por miloj aŭ milionoj da malriĉaj personoj. Tamen, la „socia protektado” estas uzata en Venezuelo por ĉantaĝi la popolon kun politikaj kaj balotadaj celoj. Do, se vi ne havas la nacian karton, vi ne havos emeritan pension; se graveda virino ne estas matrikulita, ŝi ne estos kuracata. En la lastaj balotadoj la nacia karto estis uzata por pligrandigi la nombron de voĉdonoj favore al la registaro, kaj ĝi estas uzata ankaŭ por manipuli personojn. Publikaj kaj registaraj funkciuloj diradas: „Vi perdos socian protektadon kaj bonaĵojn, se vi ne registras vian voĉdonon per la nacia karto.”

En ĉiuj komunumoj de la tuta lando estas kreitaj Lokaj Komitatoj de Disdonado kaj Produktado (mallongigo hispana: CLAP) kun la celo „disdoni egalece” manĝaĵojn, kiuj alvenas al la komunumoj. En normalaj landoj tio ne okazas, ĉar salajroj sufiĉas (preskaŭ ĉie en la mondo) por aĉeti manĝaĵon, medicinaĵon, pagi luadon, servojn ktp kaj ankaŭ ekzistas sufiĉe da libero por elekti, kion oni volas manĝi. Tamen, en Venezuelo ĉiutage mankas manĝaĵoj pro la malbonaj ekonomiaj kaj politikaj decidoj. Pro tio la registaro preparas sakojn de manĝaĵoj por disdoni al la popolo, samkiel okazis en la Sovetio de Stalin en la jaroj 1920aj kaj 1930aj. Ĝi regas la popolon, kiel agadis malnovaj diktatoroj. En Venezuelo la registaro ankaŭ elproprigis multe da malgrandaj kaj grandaj entreprenoj, kiuj nun produktas nenion danke al la malbonaj decidoj kaj agadoj de siaj kondukuloj.

Pro tiu agmaniero la popolo ĉiutage pensadas pri siaj bezonaĵoj anstataŭ pensi pri vivo libera. Simon Bolívar multfoje diris, ke „senscia lando estas blinda ilo de sia detruado”. Kaj bedaŭrinde tio okazas en Venezuelo: blindaj homoj obeas, kion ordonas la registaro, sen kontraŭstari por ne perdi la donacojn de la registaro.


---

# La Poto de Saĝo

**Published:** 2022-03-01

**URL:** https://www.monato.be/2022/012995.php?p

**Author:** G.O. OSHO-DAVIES

**Categories:** Aktuale, RAKONTO, Literaturo

Antaŭ longa tempo estis malsato en iu vilaĝo. La situacio estis tiom severa, ke kaj homoj kaj bestoj apenaŭ povis trovi sufiĉe da manĝaĵo. Je la pinto de la ĝenerala manko eĉ kamparanoj povis nur kultivi sufiĉe da plantaĵoj por si mem kaj siaj familioj.

Testudo, kiu loĝis sian tutan vivon en ĉi tiu vilaĝo, estis tre malriĉa, ĉar li estis tre pigra. Elteninte malsaton dum du tagoj, li decidis trovi solvon por sia problemo, sed antaŭ ol li povis fari tion, li bezonis ion manĝi.

Li profunde pripensis, kion fari por gajni monon. Ĉu lavi vestojn por aliaj? Li ne povis fari tion, ĉar li ne volis tuŝi akvon. Ĉu fari taskojn por aliaj? Ne, li estis tro malrapida. Ĉu vendi manĝaĵojn? Jes, li povis fari tion. Sed li ne havis monon por komenci la entreprenon.

Li decidis lasi la aferon dum kelka tempo. Kion li urĝe bezonis, estis manĝaĵo. Do li iris en la ĝangalon por trovi nematurajn fruktojn. Li ne serĉis maturajn fruktojn ĉar estis tiel multe da malsato, ke fruktoj kutime estis plukitaj antaŭ ol ili estis sufiĉe maturaj por manĝi.

Li trovis papajarbon kaj deŝiris unu frukton. Poste li sidiĝis kaj tranĉis ĝin. Kiam li komencis manĝi, iu ideo subite trafis lin. Li povus vendi ion, kio estas bezonata de ĉiuj. Li povus ekvendi saĝon ...!

Post kelkaj minutoj, li troviĝis ĉe la pordo de la vilaĝa sorĉisto. Li volis lerte peti la sorĉiston pri magiaĵo, kiu povus helpi lin kapti ĉies saĝon. Lia plano estis konservi ĝin ie kaj devigi ĉiun pagi por reakiri ĝin. Kvankam li sciis, ke li ne povas pagi la koston de la sorĉaĵo, li bonŝancis, ĉar la sorĉisto konsentis senpage doni al li kelkajn magiajn vortojn.

Li tuj revenis hejmen kaj serĉis poton ... Kiam li levis la poton kaj deklamis la magiajn vortojn, li tiam deziris, ke la saĝo de ĉiu homo kaj besto estu kaptita kaj konservita en la poto ...

Matene, li prenis la poton da saĝo kaj direktiĝis al la ĝangalo, kie li planis kaŝe konservi ĝin. Li poste revenos al la vilaĝo por anonci, ke li nun okupiĝas pri vendado de saĝo. Por sukcesi konvinki ilin aĉeti li unue devus pruvi al ili, ke al ili mankas saĝo. Por konvinki la reĝon, li demandus: „Ĉu vi sidas sur la trono aŭ ĉu la trono sidas sur vi?” Li ankaŭ povus demandi lin, „Ĉu vi portas la kronon aŭ ĉu la krono portas vin?” Li povus demandi iun ajn vilaĝanon, „Ĉu vi loĝas en la vilaĝo aŭ ĉu la vilaĝo loĝas en vi?”

Li elektis tre altan palmarbon. Post ligado de unu finaĵo de ŝnuro ĉirkaŭ la kolo de la poto, li ligis la alian finaĵon de la ŝnuro ĉirkaŭ sia propra kolo. La poto nun ripozis kontraŭ lia stomako. Poste li decidis iom ripozi antaŭ ol porti la poton al la supro de la palmo ...

Post ripozo, li provis surgrimpi la arbon sed li malsukcesis. Li provis denove sed li malsukcesis denove. Kaj denove ... Kaj denove ...

Post multaj malsukcesaj provoj, li subite sentis, ke li ne estas sola. Arbusto proksima ĵus moviĝis. Krom tio li certis, ke li aŭdis iun, kiu primokis lin.

Kiam li minacis sorĉi la personon, kiu kaŝis sin proksime, juna knabo eliris kaj pardonpetis. Li diris, ke li ridas, ĉar li vidis, ke Testudo stulte provas surgrimpi la palmon kun la poto staranta inter si kaj la arbo, pro kio li malsukcesis. Tiam la knabo movis la poton al la malantaŭo de Testudo kaj petis lin provi denove. Ĉi-foje li povis surgrimpi la arbon ...

„Vi estas tre saĝa!” Testudo diris, „Ĉu vi aĉetis vian saĝon de mi?”

La knabo surpriziĝis aŭdinte tiun demandon. Poste li diris, ke li akiris sian saĝon irante al lernejo. Li ankaŭ diris al Testudo, ke post akiro de multe da scio en la lernejo, li nature fariĝis saĝa ...

Testudo estis tre seniluziigita, ĉar ĉiuj liaj klopodoj kapti ĉies saĝon estis vanaj.

Nun li fariĝis tre senespera ĝis la punkto, ke li minacis mortigi sin, se iu ne tuj venos kun iom da manĝaĵo. La knabo konsentis preni ĉi tiun mesaĝon al la vilaĝo. Tamen, laŭ la knabo, la vilaĝanoj probable ne sopirus al Testudo, se li fine pendumus sin kiel li minacis fari.


---

# Mario Draghi: kio ajn necesas

**Published:** 2022-03-01

**URL:** https://www.monato.be/2022/013009.php?p

**Author:** Carlo MINNAJA

**Categories:** Aktuale, ECB, Ekonomio

„ Whatever it takes ” (Kio ajn necesas) estas la angla esprimo, per kiu famiĝis Mario Draghi [marjo dragi], kiam li, la 26an de julio 2012 kiel prezidanto de Eŭropa Centra Banko (ECB), firme proklamis la defendon de la eŭro kontraŭ ĉiuj spekulaj klopodoj por ĝin malstabiligi.

Temis pri la krizo de ŝtata ŝuldo, frontata tiumomente de pluraj eŭropaj landoj tiel nomate periferiaj: Italio, Grekio, Hispanio, Irlando, Portugalio. Tio okazis dum interveno de Draghi en Londono ĉe la Tutmonda Konferenco pri Investoj, forumo de investantoj kaj direktoroj de industrioj.

La historio de tiu frazo ankriĝas al alia aŭdaca komparo farita de Draghi: eŭro estas kiel burdo, iu insekto el la ordo de himenopteroj, simila al abelo, kiu teorie ne havas la kapablon flugi, sed tamen ĝi sukcesas: ĝi estas miraklo de la naturo. „Nun ni devas ĝin evoluigi al vera abelo.” Lia parolado pluis per konsideroj, ke la eŭrozono estas multe pli forta ol ĝi estas konsiderata: inflacio, laboro kaj produktiveco estas en situacioj pli bonaj ol en Usono aŭ Japanio, precipe se oni rigardas la ekvilibran spezokonton kaj la gradon de socia kohereco.

Tiu frazo modifis radikale la monan politikon de ECB. Ne estos plu severaj kondiĉoj respektendaj fare de la membro-ŝtatoj de la eŭrozono, por ke oni aĉetu ŝtatajn bilojn, ja la Eŭropa Banko aĉetos senkondiĉe la bilojn de tiuj landoj, „kiom ajn necesos”. La investantoj estis retretantaj al aĉeto de biloj nur de la fortaj landoj, ne fidante la pagokapablon de aliaj ŝtatoj. Almenaŭ en Italio la diferenco (angle: spread ) inter la interezoj je ŝtataj biloj kompare kun tiuj de Germanio, konsiderataj kiel bazo, al kiu referenci, estis rapide kreskanta, tiel ke ne estis fido, ke la lando emisiinta la bilojn kapablos pagi la interezojn al la investintoj. La frazo de Draghi efikis sur la merkatojn kiel garantio de ECB, kiu tuj haltigis la danĝeran altiĝon de tiu diferenco, kaj rapide komenciĝis malpliiĝo de la interezoj.

Draghi efektive respektis la promeson, prezentante planon de aĉeto fare de ECB de la biloj emisiitaj de la ŝtatoj en malbona financa situacio, subtenante ilin per 1100 miliardoj da eŭroj. Tio efektive nuligis la krizon; fakte de tiam ECB tuj intervenas per garantio, kio plutenas la stabilecon de la eŭropa monunuo.

La kariero de Mario Draghi (li naskiĝis en Romo la 3an de septembro 1947) evoluis per doktoriĝo ĉe la universitato de Romo kaj specialistiĝo ĉe la Masaĉuseca Instituto de Teknologio, universitata docento ĝis rango de orda profesoro, kvin honordoktorecoj ĉe italaj universitatoj kaj ankaŭ eksterlandaj, dum pluraj jaroj ĝenerala direktoro de la itala ministrejo pri financo, stabano dum nelonga tempo ĉe la usona Goldman Sachs , unu el la plej grandaj investobankoj de la mondo.

En 2005 li estis nomumita estro de la Banko de Italio, fariĝinte tiel ankaŭ membro, kaj poste prezidanto, de la Forumo por Financa Stabileco, kaj de la estraro de ECB, kaj membro de la administra konsilio de la Banko por Internacia Kontoreguligo. En ĉiuj ĉi postenoj li montriĝis lerta kaj ekvilibra solvanto de problemoj, tiel ke lia famo lin helpis akiri ĉiam pli respondecajn postenojn: de 2011 ĝis 2019 li estis prezidanto de ECB. Liaj decidoj, kiel ni vidis antaŭe, havis gravajn favorajn sekvojn. En tiu rolo li fakte estis zeloto de Eŭropo, kies kuniĝon li ĉiam antaŭenigis, kelkfoje kontraŭante naciajn interesojn.

Je la fino de la okjara mandato li estis akirinta aŭreolon de eksterordinara kompetento kaj de savanto de la eŭropa monunuo.


---

# Amuza ludo aŭ batalo por supervivado

**Published:** 2022-03-01

**URL:** https://www.monato.be/2022/013018.php?p

**Author:** CHO Sung Ho

**Categories:** Aktuale, TELEVIDSERIOJ, Moderna vivo

La korea televida serio Sepia Ludo furoras tra la mondo. De kiam ĝi komencis elsendiĝi en septembro de 2021 per la reta kanalo Netflix , ĝi okupis en 94 landoj la unuan lokon en la listo de la plej multe spektataj programeroj de la kompanio. Fine de oktobro la serio altiris entute 110 milionojn da spektantoj, kaj danke al ĝia sukceso Netflix aldonis al si pli ol kvar milionojn da abonantoj.

Sepia Ludo konsistas el naŭ epizodoj, kie 456 partoprenantoj kun grandaj ŝuldoj konkuras pri supervivado en ses fazoj por akiri monpremion de 45,6 miliardoj da ŭonoj (38 milionoj da usonaj dolaroj). Kiu sukcesas trapasi ĉiujn fazojn, tiu fariĝas la fina venkinto. La malvenkintoj sinsekve mortas en la daŭro de la epizodoj. La fina fazo, en kiu la du lastaj supervivantoj konkuras, estas „sepia ludo”, kiu donas la titolon al la serio.

La ludoj en la serio reprezentas koreajn popularajn ludojn. Ili estas: „Hibisko 1 ekfloris” (Ruĝa lumo, verda lumo), „Elpikado de Dalgona”, „Ŝnurtirado”, „Globeta ludo”, „Suriri vadŝtonojn” kaj „Sepia ludo”.

Spektante la serion multaj koreoj rememoras la infanaĝon, dum kiu ili mem amuziĝis per la ludoj. Kompreneble, tiam al la malvenkintoj trudiĝis ne tiel severa puno kiel tiu montrita en la serio, ĉar temis pri ne pli ol ludoj por infanoj.

Sperti la ludojn de la serio aŭ kolekti aĵojn rilatajn al ĝi populariĝis tutmonde. En Parizo homvico 250 metrojn longa formiĝis antaŭ butiko, kie oni povis sperti la ludojn. La homoj ne sentis sin ĝenataj de la plurhora atendado en pluva vetero.

En Ugando oni enretigis filmeton, en kiu infanoj prezentas amuzan dancon laŭ la temo de la ludo „Hibisko ekfloris”. La reĝisoro klarigis, ke pro la malpermeso al infanoj spekti seriojn klasitajn kiel „por plenkreskuloj”, la infanoj sekvis nur lian ĥoreografian instruon.

Artikloj rilataj al la serio fariĝis furoraj kaj en butikoj kaj en retaj vendejoj en Usono. En 2021 okaze de Haloveno inter la plej multe vendataj artikloj estis kostumoj kaj ornamaĵoj de Sepia Ludo.

Sepia Ludo simbolas la mondvastan popularecon de la tiel nomata K-dramo 2 , kiu ekis antaŭ du jardekoj per televidaj dramoj kiel „Aŭtuno en Mia Koro” kaj „Daejanggeum” ( Dae Jang Geum , konata ankaŭ kiel „Juvelo en la palaco”).

K-dramo apartenas al la K-kulturo, kiu inkluzivas K-popon kaj K-kinon, kiujn reprezentas respektive BTS 3 kaj la premiita filmo „Parazito” 4 . La financa sukceso de Netflix instigas aliajn transnaciajn firmaojn kiel Disney kaj Apple vastigi siajn investojn ankaŭ en la K-kultura industrio.

La serio eble anticipas nian distopian estontecon, sed ĝi ja spegulas la nuntempan socion, en kiu ĉiu devas strebi kontraŭ aliaj por supervivi.

De kelkaj jardekoj la malekvilibro inter riĉuloj kaj malriĉuloj pligrandiĝas tutmonde, kio multe pli intensigas la konkuradon. La fono de la serio estas Koreio, tamen ĝi estas aplikebla al kiu ajn socio aŭ lando, do spektantoj estas facile allogataj.


---

# Brazilo - unu lando, du frontoj

**Published:** 2022-03-01

**URL:** https://www.monato.be/2022/013026.php?p

**Author:** Paŭlo Sergio VIANA

**Categories:** Aktuale, OPINIO, La „elkora” homo

La brazila sociologo Sérgio Buarque de Hollanda [serĵjo buarke de olanda] en sia verko Radikoj de Brazilo difinis la brazilanon kiel elkoran homon. La vorto „elkora” celis esprimi karakteron de afableco, kiu kaŝas profundajn sentojn, eĉ pasiemon.

Nuntempe la brazila popolo estas kaptita de ekstremaj sentoj. La nuna registaro, klare dekstrema kaj radikala en siaj konservativaj sintenoj, arigis milionojn da adeptoj, kiujn allogis la promesoj de Jair Messias Bolsonaro pri batalado kontraŭ korupto kaj komunismaj tendencoj ĉe la antaŭaj registaroj de la Partio de Laboristoj. Aliflanke, granda parto de la socio ŝokiĝas pro la primitiva maniero de lia politiko – sen atento al edukado, kun neglektado pri la publika sano (precipe dum la pandemio) kaj kun konsiderinda fiasko rilate ekonomion, naturmedion kaj internaciajn rilatojn. Ŝajnas, ke la prezidento okupiĝas pli pri kampanjo por reelektiĝo en 2022 ol pri efektiva administrado de la lando.

Bolsonaro estis apenaŭ konata deputito dum jardekoj. Li faris mallongan karieron en la armeo. Li neniam prezentis gravan leĝproponon dum sia parlamenta oficperiodo. Li famiĝis pro krudaj radikalaj esprimoj, kiam li defendis la militistan diktaturon en Brazilo de la jaroj 1964-1985, kiam li laŭdis konatajn torturistojn, kaj kiam li publike minacis virinon per seksperforto. Inter liaj opinioj elstaras la defendo de mortopuno, kaj faciligo de la rajto posedi armilojn.

Kiel okazis, ke tia kruda politikisto estis elektita per milionoj da voĉoj? Tiu elekto grandparte estis reago kontraŭ tri oficperiodoj kaj duono, dum kiuj regis la Partio de Laboristoj. Precipe dum la regado de Luís Inácio Lula da Silva aperis grandaj denuncoj pri korupto. Amasego da mono estis ricevita de la partio kaj de politikistoj (ne nur de tiu partio), tiel ke oni konstatis „la plej grandan ŝtelon en la historio de la homaro”. Juraj procesoj komenciĝis, multaj politikistoj kaj entreprenistoj estis arestitaj kaj kondamnitaj, kaj milionoj da realoj estis redonitaj al la registara kaso, post konfesoj de krimintoj. La operacio famiĝis sub la fantazia nomo „Lava-Jato” [lavaĵato], kaj juĝisto Sergio Moro elstariĝis kiel granda aganto kontraŭ korupto. Prezidento Lula mem estis arestita kaj kondamnita. Unu el la sekvoj de la perdo de prestiĝo, kiu damaĝis la Partion de Laboristoj, estis la elpostenigo de prezidentino Dilma Rousseff en 2016.

Koruptado dum la regado de Lula estis tiel granda, ke la popolo decidis reagi, kiam aperis Bolsonaro, kun siaj promesoj pri severeco. Inter liaj ruzaĵoj estis starigo de firmaj ligoj kun la evangeliismaj (protestantaj) eklezioj, kun deklaro de simpatio kaj favoroj (oni efektive komplezis al eklezioj per nuligo de iliaj impostoj). Unuvorte: multaj brazilanoj voĉdonis ne propre por Bolsonaro, sed kontraŭ Lula.

Jen formiĝis du frontoj en la lando: unuflanke, tiuj, kiuj malgraŭ ĉio restis fidelaj al Lula; aliflanke, la radikalaj, fanatikaj favorantoj al la nova dekstrema „bolsonarismo”. Ambaŭflanke regas absoluta netoleremo, akra reciproka kritikemo, kompleta manko de dialogo, fojfoje eĉ perfortemo.

Tamen, Bolsonaro draste fiaskis en siaj unuaj tri jaroj da regado. Inflacio kreskis en Brazilo, pli multe ol en aliaj landoj, kaŭze de la kovim-pandemio. Rilate al la sanitara krizo, lia politiko konsistis el neado de vakcinoj, maskoj kaj socia izoliĝo. Mortis multe pli da homoj pro tio ol en plej multaj aliaj landoj. En la amazonia ŝtato, ekzemple, mortis homoj pro manko de oksigeno en hospitaloj. Mizero kreskis en la tuta lando, kaj informoj, ke malriĉuloj kolektas rubaĵojn por manĝi ŝokas la socion. 14 % de la aktiva loĝantaro ne sukcesas trovi laboron, kaj multaj aliaj milionoj eĉ rezignis pri dungiĝo, kaj nur improvizas vivtenon aŭ simple almozpetas.

Tute strange, la registara politiko favoris neglekton de protekto de la naturmedio, precipe en Amazonio, kie la senarbarigo kaj incendioj kreskegas. La registaraj subvencioj al malriĉuloj ne sukcesas likvidi la malriĉecon de la loĝantaro. Dek naŭ milionoj da brazilanoj malsatas kaj pliaj milionoj troviĝas en stato de „risko de malsato”. La kurzo malfavoras la brazilan valuton, kaj la prestiĝo de Brazilo malaltiĝis, malstimulante la alilandajn investantojn. La prezo de petrol-derivaĵoj konstante altiĝas, kun la konataj sekvoj. Lastatempe, skandalaj denuncoj pri korupto en la ministrejo pri sano skuis la publikan opinion.

Ŝajnas, ke la registaro ne havas programon por progresigo de Brazilo. Krome, daŭras streĉaj konfliktoj, ĉar la prezidento de Brazilo interalie grave atakis la Superan Kortumon kaj disvastigis dubojn kaj suspektojn pri la elektronika sistemo de voĉdonado.

Multaj brazilanoj, kiuj voĉdonis por Bolsonaro, pentis: pli ol duono de la loĝantaro opinias lian regadon „malbona” aŭ „tre malbona”. La ĝenerala opinio estas, ke Lula estis „malpli malbona” ol Bolsonaro. Tamen, ankoraŭ estas freŝaj en la memoro de la homoj la denuncoj kontraŭ Lula. Dum la lastaj monatoj, tamen, la Supera Kortumo nuligis kelkajn el liaj kondamnoj, konsiderante, ke Sergio Moro kaj aliaj juĝistoj ne agis sufiĉe „neŭtrale”. Pro tio, Lula estis liberigita kaj rajtas konkuri al nova prezidenta periodo.

Dum parto de la brazilanoj deklaras sian lojalecon al Lula aŭ al Bolsonaro, aliaj revas pri „tria vojo”, pri nova, moderna, fidinda politika gvidanto, kiu povus konduki la nacion al pli sana vivo kaj progreso. Ĝis nun, tia alternativo ne klare montriĝis en la tumulta brazila socio.


---

# Instruado dum pandemio

**Published:** 2022-03-01

**URL:** https://www.monato.be/2022/013028.php?p

**Author:** Carlos Velazquillo

**Categories:** Aktuale, MEKSIKO, Moderna vivo

La meksika instruado ŝanĝiĝis abrupte pro la pandemia situacio, kiu suferigis la tutan mondon kaj instigis onin sekvi novan manieron daŭrigi ĉiunivelan lernejan laboron.

Lernejoj en ĉiuj mondopartoj estis fermitaj, kaj en Meksiko tio okazis ankaŭ en ĉiu instrunivelo. Unu el la plej gravaj problemoj aperintaj estis la aranĝado de nova virtuala sistemo. Ne ĉiuj (nek lernantoj nek instruistoj) sciis, kiel lerni aŭ lernigi hejme sen distraĵoj.

Tempo pasis, kaj la sekvoj rapide aperis: la oficialaj registaraj nombroj klarigas, ke dum jaro kaj duono post la estiĝo de urĝostato 8,8 milionoj da lernantoj forlasis sian lernejon. Tial unu el la politikaj prioritatoj estis daŭre serĉi manieron remalfermi la ĉeesto-lernejojn.

La instruadaj laborantoj ekhavis diversajn malfacilaĵojn laŭ la koncerna instrunivelo kaj fako. Oni povas imagi, kiom da malfacilaĵoj malhelpis la studadon de eksperimentaj sciencoj kompare kun sociaj sciencoj, ekzemple.

Krome, oni devas pripensi la hazardan akiradon de taŭgaj elementoj por plenstudi virtuale. Kiel okazas en ĉiu okcidenta socio, la kompreno eĉ pri aliaj socioj baziĝas en la klasa strukturo; tion mencias multaj sociaj sciencistoj, kiel Carlos Taibo.

Se ega parto de nia socia kompreno baziĝas sur sociaj klasoj, utilas scii ankaŭ, ke kiam oni klarigas pri la aktuala instruada situacio, oni devas komprenigi al si la malegalecon, kiun suferas ĉiu homo laŭ sia propra socia pozicio. Tiusence filozofoj kiel Slavoj Žižek ĝuste skribis ekde la komenco de la pandemio pri pluraj situacioj travivataj de la homoj kadre de sociklasaj malegalecoj: en multaj landoj oni povas malĉeesti la laboron, sed en multaj aliaj landoj (kutime nomataj „triamondaj”) oni povas malĉeesti eĉ ne unu tagon, ĉar tio signifus malhavi la laboron.

Tio supre menciita jam okazis en la plimulto de la latin-amerikaj landoj, kie la laborperdado estis (kaj estas) pli granda ol en Eŭropo, ekzemple. La meksika registaro konkludis, ke ĉirkaŭ 10 milionojn da laborpostenoj la lando perdis en 2020. En 2021 grava parto de la registara agado celis ripari tiun damaĝon.

Por analizi tion, kio okazas en la instrua fako, necesas taksado de problemoj sociekonomiaj. Klasikaj teoriistoj kiel Paulo Freire multe argumentis pri trajtoj socipolitikaj kaj ekonomiaj en la instrusistemo, tial ĉiam utilas rimarki, kiel facile aŭ malfacile estas sekvi la urĝajn pandemiajn postulojn baze de la individuaj ekonomiaj kapabloj.

En la ĉefurbo de Meksiko ekzistas egaj problemoj rilate la loĝantaron: la daŭra kreskado de ekonomicentro kaj la disvolviĝo de suburbeco ĉirkaŭ la ĉefurbo, fenomeno rimarkita de la teoriistino Olga Sánchez Cordero, kiu nomis ĝin „metropolo”. Ankaŭ antropologoj – kiel Leif Korsbaek – klarigas la fenomenon historie, sed tion faras baze de duobla kompreno pri la kapitalisma disvolviĝo: oni rimarkas unue la ekziston de centra kapitalismo kaj due la ekziston de periferia kapitalismo. La unua rilatas al la konstanta tendenco al koncentrado de faktoroj en eta loko, kaj la dua rilatas al la pligrandiĝo de la metropola spaco.

La loĝantoj en metropolaj spacoj ĉesigis la kutiman tagan translokiĝon, sed tio multe malaltigis la salajron. Tio estis (kaj estas) realaĵo, kiun suferis ĝenerale la instrulaboristoj.

Rimarkindas ankaŭ la miksiĝo de hejmaj kaj lernejaj farendaĵoj. La laborlokoj kaj studlokoj modifiĝis: nun ĉio lokiĝas sub la sama plafono. La instruistoj nun devas pagi la bezonatajn laborilojn, kaj lernantoj la bezonatajn lernilojn: interretkonekton, komputilon ktp. Tial oni havas argumentojn por peti de la registaro malpliigon de publikaj impostoj. Aliaj registaroj malpliigis impostojn dum la pandemio, sed en Meksiko tio okazis neniam.

Unu el la plej zorgigaj aferoj rilate al instruado kaj pandemio en Meksiko estas, ke ekzistas daŭra registara klopodo refunkciigi la lernejojn, kaj tio dependas de la pandemia „trafiklumo”, kiun funkciigis la registaro preskaŭ ekde la komenco de la pandemio. Ĝi konsistas el kvar koloroj: ruĝa, kiu malpermesas ĉion kaj akceptas eliron de homoj el siaj domoj nur okaze de neceso; oranĝa, kiu permesas agojn sociajn kaj ekonomiajn je 50 % da homimplico; flava, kiu permesas agojn je 75 % kaj verda, kiu permesas ĉiajn agojn. La trafiklumo servas kiel gvidilo por difini la aferojn, kiujn oni ja rajtas aŭ ne rajtas fari, tio estas, kiujn ĉiutagajn agojn oni permesas al la popolo surbaze de la enlandaj infektiĝoj.

Komence oni malpermesis ĉiajn agojn. Ĉiu ordinara ago devis alĝustiĝi por fariĝi hejme, kaj kompreneble la ĉeesta instruado estis haltigita. Poste, oni iom post iom permesis kelkajn aferojn „necesajn”, tio estas, agojn (precipe laborajn), kiujn oni ne povis haltigi dum longa tempo.

Laŭ la pandemia trafiklumo la politikoj ŝanĝiĝis subite kaj hazarde. Ekzemple, la permeso rekomenci paŭzigitajn futbalajn matĉojn – kvankam sen publiko – estigis danĝeron, ĉar la laboristoj, kiuj devis aranĝi ĉion necesan por permesi „ne-necesajn agojn”, kiel futbalaj ludoj, riskis infektiĝi, ĉar la plimulto de tiaj laboristoj ne havas la ekonomian kapablon uzi propran aŭton, ekzemple. Tial multiĝis la infektiĝoj tiel rapide, kiel ŝanĝiĝis la trafiklumo.

La gazeto El Economista (La ekonomikisto) mencias, ke la nombroj de la ministrejo pri sano montras, ke estis ĉefe tri periodoj, kiam la infektiĝado estis pli alta: de julio ĝis aŭgusto de 2020, de decembro de 2020 ĝis januaro de 2021, kaj en julio de 2021. Tio koincidas kun la ŝanĝoj faritaj al la „pandemia trafiklumo” en la plimulto de regionoj de la lando. Ni devas klarigi, ke malgraŭ la libervola kapablo ŝanĝi la koloron de la trafiklumo en ĉiu regiono de Meksiko laŭ decido de la loka registaro, ĝenerale tiuj decidoj koincidis en multaj regionoj. Unu el la plej gravaj regionoj estas la ĉefurbo de Meksiko kaj ĝia metropola spaco.

Kial ni komencis paroli pri sociaj situacioj rilataj al laboristoj kaj pri konektoproblemoj inter ekonomio kaj politikaj decidoj dum la pandemio? Ĉar kompreneble instruado enhavas tiujn aspektojn.

Oni povas nun memori la argumentojn de klasikaj sociaj teoriistoj, kiel Pierre Bourdieu, kiu mencias, ke la sociaj spacoj ne estas tute izolitaj aŭ fermitaj kontraŭ elementoj de aliaj spacoj. Tial, se ni parolas pri instruado, ni devas klare scii, ke ĝi dependas de ekonomiaj trajtoj. Kial? Ĉar instruado estas ilo por atingi moviĝon en la socia strukturo baze de la uzado de kapitalo. Specife Bourdieu parolas pri tri specoj de kapitalo: ekonomia, kultura kaj socia. Kompreneble, la kultura kapitalo estas la plej grava en la instrua fako, ĉar ĝi enhavas ĉiajn aferojn necesajn por strukture instigi la lernantaron sukcese eniri la tutmondan laborsistemon kaj fine havigi la ekonomian kapitalon.

Pripensi teoriojn kiel la antaŭa helpas nin pli klare kompreni, kial en la mondo oni uzas ĉiun malgrandan okazon por provi remalfermi lernejojn, tamen ofte sensukcese. En Meksiko tion oni ne aŭdacis fari antaŭ unu jaro post la komenciĝo de la pandemio. En lando kun preskaŭ 130 milionoj da loĝantoj la danĝero pro eventuala malfermo onin pensigis dufoje, sed ekde la mezo de 2021 komenciĝis registara kaj amaskomunikila instigado por igi la popolon dubi pri la taŭgeco daŭrigi la virtualan instruadon. Oni ne povus refunkciigi la ekonomion sen unu el la plej gravaj partoj: instruado.

Ekde novembro de 2021 la ĉefurbo ŝanĝis sian trafikluman koloron al verda, kaj la bazlernejaj lernantoj devis reiri almenaŭ kelkajn tagojn en la semajno, kaj tiel iom post iom oni permesas pliajn agojn en lernejoj. La eksperimento havas kiel unuan argumenton la kvanton da homoj jam vakcinitaj en la lando: preskaŭ 40 % havis kompletan vakcinadon (almenaŭ du dozojn) en la momento de la lumŝanĝo.

La publika instigado bone funkciis malgraŭ la ankoraŭa ekzisto de ĉiutagaj infektiĝoj. La remalfermado ekonomia estas pli grava ol risko pri la vivo. Kiu ajn povas tion rimarki eĉ baze de la maniero argumenti pri la reveno al ĉeestaj agoj: „Ni remalfermu la ekonomion kaj oni prizorgu unu la alian reciproke”. Almenaŭ en Meksiko tio estas la oficiala diro, kiu fontas el la registara ideologio. Kompreneble trovi similecon en aliaj landoj ne estas malfacile.

a) La ĉefurbo de Meksiko ĉiutage ricevas milojn da homoj, kiuj loĝas ĉirkaŭ ĝi (metropola fenomeno). Pro la reveno al lernejoj la risko je infektiĝo kreskas malgraŭ ŝtata vakcinado.

b) Remalfermi lernejojn implicas denove funkciigi la publikan transporton, kaj la ĉefurbo havas seriozajn transportproblemojn. Tial tio signifas ankaŭ, ke la homoj troviĝos en etaj spacoj, kie ne eblos havi sufiĉan interpersonan distancon, kiel sanorganizaĵoj rekomendas.

c) Pro tio, ke la malaltaj sociaj klasoj suferas precipe perdon de laborpostenoj, elspezi monon kaj tempon por atingi lernejojn aperas kiel problemo grava.

ĉ) Publikaj lernejoj havas seriozajn problemojn ekzemple pri manko de akvo en necesejoj, kaj aliflanke la klasoĉambroj estas kutime aĉaj.

Oni konsideru la vortojn de la filozofiino Judith Butler: „La viruso ne diskriminacias, sed la kapitalisma strukturo ja tion faras”.


---

# Kio estu la normo?

**Published:** 2022-03-01

**URL:** https://www.monato.be/2022/013036.php?p

**Author:** Gerrit BERVELING

**Categories:** Aktuale

Atente mi legis la esean kontribuon de Valentin Melnikov ( MONATO 2021/10, p. 22 ). Mi tuj konsentas kun la fina konkludo, ke Nobel-premio pri literaturo estas vere tro alta celo por nur kelk-homa juĝokapablo. Plie, ke eĉ kantisto, kiel ajn fama kaj brila, estas honorata per tiu premio, tion prave li konsideras malĝusta.

Tamen, mi timas, ke en sia juĝo li tro kunportas sian rusan devenon kiel normon. Kial li kontraŭas la mirindan Gulag-arkipelagon de Solĵenicin, tion mi vere ne komprenas. Ja okulfrapas, ke ĝi estas majstraĵo, komparebla nur kun Lev Tolstoj en la rusa literaturo, kiom mi konas ĝin. Same mi miregas, ke li ne komprenas, ke la belorusa aŭtor-ĵurnalistino Svetlana Aleksandrovna Aleksieviĉ ricevis la premion. Eble lin misgvidas tie la sama naciisma rigardado. Ankaŭ se temas pri Esperanto-literaturaĵoj, kolego Melnikov miatakse tro ofte prenas nur sian ruslingvan guston kiel akcepteblan.


---

# Unika problemo

**Published:** 2022-03-01

**URL:** https://www.monato.be/2022/013038.php?p

**Author:** Garbhan MACAOIDH

**Categories:** Aktuale

La artikolo Kiel iĝi poligloto? de Mikael Korotkov ( MONATO 2021/11, p. 25-26 ) estis interesa. Ĝenerale li pravas, ke lernado de fremda lingvo estas pli facila, se la lingvo apartenas al la sama lingva familio kiel la naskiĝidiomo de la lernanto. Tamen, ne ĉiam. Escepto estas la keltaj lingvoj. Estas du keltaj subfamilioj, nome la P-kelta (kimra, bretona, kornvala) kaj la Q-kelta (irlanda skotgaela, manksa), kiuj, kvankam diste samoriginaj, estas tute ne interkompreneblaj. Plie, malgraŭ la fakto, ke ambaŭ estas hind-eŭropaj, ili prezentas por lernantoj unikan problemon.

Aliaj fleksiaj lingvoj kutime indikas kazojn, funkcion, genron, sintagmon ktp per finaĵaj literoj, sed la keltaj indikas ilin per mutacio de la unua litero (plej ofte konsonanto) de la vorto. Do en la gaela lingvo la mutaciinta vorto „mart” (bovo) skribiĝas kiel „mhart” kaj prononciĝas kiel „vart”; kaj „peann” (skribilo) iĝas „pheann” kaj sonas kiel „fjaŭn”. En la P-keltaj lingvoj, la mutacioj estas multe pli kompleksaj ol en la Q-keltaj kaj iĝas eĉ pli nerekoneblaj. Kompreneble, por denaskaj parolantoj de keltaj lingvoj tio aspektas tute natura!


---

# Ne spegulas la realon

**Published:** 2022-03-01

**URL:** https://www.monato.be/2022/013052.php?p

**Author:** Bardhyl SELIMI

**Categories:** Aktuale

En la januara numero de MONATO aperis la artikolo Nesubigebla Serbio . Kiel albano mi ne povas ne reagi iamaniere. La aŭtoro de la artikolo akuzas NATO-n pro la bombardoj printempe 1999 kaj pro „ŝtelado” de la teritorio, kie fondiĝis la ŝtato Kosovo. Li ne mencias, ke tiel terurajn militojn en la eksa komuna ŝtato Jugoslavio kaŭzis ĝuste la agresemo kaj ŝovinismo de la serbaj gvidantoj (la lasta estis Milošević). Oni uzis la armeon kaj ties tutan armilaron por malpermesi al la ceteraj respublikoj disiĝi kaj memstariĝi. Oni ne povas forgesi Vukovaron, kiu similis al eksa Stalingrado, Sarajevon sieĝatan kaj bombardatan tagnokte, Srebrenicon kaj nelaste masakritan kaj detruitan Kosovon loĝatan je 90 % de albanaj etnanoj, aneksitan de Serbio en 1913. Tial mi opinias, ke la artikolo ne spegulas la realon.


---

# Rusio: Portreto de opoziciulo

**Published:** 2022-03-01

**URL:** https://www.monato.be/2022/013054.php?p

**Author:** Aleksej SALOMATOV

**Categories:** Aktuale, OPINIO, Gvida rusia opoziciulo

Amnesty International agnoskis Aleksej Navalnij kiel konsciencmalliberulon. Li nun estas unu el la plej famaj ne nur en Rusio, sed eble en la tuta mondo.

Eŭropa Parlamento aljuĝis al li en 2021 Premion Saĥarov, la ĉefan premion de Eŭropa Unio pri homaj rajtoj. Krome, pli frue samjare oni donis al Navalnij pliajn premiojn: Premion Boris Nemcov pro kuraĝo defendi demokratiajn valorojn en Rusio, la polan premion Kavaliro de Libereco kaj kelkajn aliajn. Navalnij estis ankaŭ unu el la favoratoj por la Nobel-premio pri paco, li estis enlistigita inter la 100 plej influaj homoj en la mondo laŭ la revuo Time , kaj la agentejo Bloomberg metis lin inter la 50 plej influhavajn personojn de 2021.

Li estas nuntempe gvida rusia opoziciulo kaj la ĉefa kontraŭulo de prezidento Vladimir Putin. Estas kurioze, ke Putin ŝajne mistikece timas Navalnij. Li neniam nomas lin laŭnome, ĉiam uzante alivortumojn. Kaj ĝuste pro tiu ĉi timo Navalnij nun estas en malliberejo.

En aŭgusto 2020 Navalnij estis venenita per milita ĥemia substanco el la grupo „Noviĉok”. Li falis en komaton dum aviadila flugo de la siberia urbo Tomsk al Moskvo kaj ne mortis nur pro tio, ke la pilotoj sukcesis urĝe surteriĝi en la urbo Omsk, kaj la kuracistoj tuj injektis al li taŭge necesan medikamenton. Du tagojn poste Navalnij estis transportita al Germanio por kuracado kaj pasigis 32 tagojn en berlina kliniko, post kio li rehabilitiĝis en Germanio.

Rusiaj aŭtoritatoj neis ajnan implikiĝon de sekurecaj fortoj en la veneniĝo de Navalnij, sed esplorraportistoj de Bellingcat kaj The Insider , kunlabore kun Der Spiegel kaj CNN , konvinke montris, ke ene de FSB – la nuna rusia servo pri ŝtata sekureco, la siatempa KGB – ekzistas teamo, kiu okupiĝas pri venenado de kritikantoj de la Putin-reĝimo, kaj tio jam okazadis pli frue, ekzemple, kiam estis venenitaj la poeto kaj verkisto Dmitrij Bikov, la politikisto kaj ĵurnalisto Vladimir Kara-Murza kaj aliaj. Surbaze de ĉi tiuj esploroj Navalnij kaj lia teamo publikigis du filmojn: Afero solvita. Mi konas ĉiujn, kiuj provis mortigi min kaj Mi telefonis al mia mortiginto. Li konfesis . Tiuj filmoj havis dekojn da milionoj da spektoj en YouTube .

La ekziston de ĉi tiu brigado de murdistoj nerekte konfirmas la forigo de la datumoj en la Ŝtata Registro de Nemoveblaĵoj pri iliaj posedaĵoj (kune kun datumoj pri la posedaĵoj de aliaj altrangaj koruptitaj oficistoj kaj iliaj familianoj), kiel raportis en decembro 2020 partneroj de Navalnij de la Kontraŭ-Korupta Fonduso. Ĉi tiun fonduson li kreis en 2011, kaj ĝi faris grandan nombron da enketoj pri korupto inter altrangaj oficistoj. La plej fama estis la esploro publikigita la 19an de januaro 2021 filmforme, Palaco por Putin. Rakonto pri la plej granda subaĉetaĵo . En januaro ĉi-jare ĉi tiu filmo havis pli ol 120 milionojn da spektoj jutube.

Du tagojn antaŭ la publikigo de ĉi tiu filmo, Aleksej Navalnij revenis post kuracado el Germanio al Rusio, tuj arestote jam en la flughaveno. La reveno estis ago de kuraĝo kaj braveco de viro, kiu bone konsciis pri granda risko esti arestita. La aŭtoritatoj deklaris la Kontraŭ-Koruptan Fondaĵon ekstremisma organizaĵo kaj likvidis ĝin en junio 2021. La dungitoj de la Fondaĵo estis persekutitaj, kelkaj el ili elmigris el Rusio kaj daŭrigas sian agadon eksterlande.

Aleksej Navalnij politikas ekde 2000. Li estis membro de la rusia unuiĝinta demokrata partio Jabloko [el la nomoj de la kunfonditoj Javlinskij, Boldirev kaj Lukin] ĝis 2007, post kio li kunfondis nacian demokratan movadon „Popolo”, kiu ĉesigis sian agadon en 2011. Ekde 2012 Navalnij kun siaj kunuloj provadis krei sian partion por partopreni en elektoj, sed la aŭtoritatoj ĉiam malebligis ĝian leĝan registriĝon, ankaŭ per fraŭdoj: ekzemple, jam registrita eta partio ŝanĝis sian nomon, prenante la saman nomon kiel la partio de Navalnij.

En 2011-2012 Navalnij estis unu el la opoziciaj gvidantoj dum amasaj pacaj protestoj kontraŭ la falsitaj elektoj al la parlamento de la lando kaj la nomumo kaj elekto de Vladimir Putin kiel prezidento por tria oficperiodo.

Aleksej Navalnij partoprenis en la moskvaj urbestraj elektoj en 2013 kaj prenis la duan lokon. Laŭ li, la mankantajn 1,37 procentojn por la dua stadio rezultigis „administra rimedo” uzita fare de la urbestro de la ĉefurbo Sergej Sobjanin, konata antaŭe kiel estro de la prezidenta administrejo de Putin.

Post tio Navalnij anoncis sian intencon partopreni la prezidentajn elektojn de 2018 kaj komencis krei reton de stabejoj tra la tuta lando por akiri subtenon: ĝis decembro 2017 stabejoj estis kreitaj en 84 urboj de Rusio. Post la apero de esplorfilmo pri la tiama ĉefministro Dmitrij Medvedev, en multaj urboj okazis protestaj amaskunvenoj kontraŭ korupto, helpate de tiaj stabejoj.

Navalnij aranĝis aktivan prezident-elektan kampanjon, partoprenis en debatoj kaj renkontiĝis kun balotantoj en 27 urboj de la lando, estis plurfoje arestita kaj atakita. Oni ĵetis kaŭstikan likvaĵon en lian vizaĝon, kemie brulvundante la korneon de lia maldekstra okulo. Rezulte la rusa opoziciulo parte perdis sian vidkapablon, kio postulis operacion. Fakte, Navalnij estis la sola, kiu aranĝis veran balotkampanjon, sed finfine li ne estis registrita kiel kandidato pro fabrikita jura afero rilata al liaj komercaj agadoj. La Eŭropa Kortumo pri Homaj Rajtoj rekonis tiun kriman persekuton politike motivita. Junie 2021 la stabejoj de Navalnij estis deklaritaj ekstremismaj, kaj ilia laboro estis malpermesita fare de la aŭtoritatoj.

Estas notinde, ke, male al Navalnij, Vladimir Putin neniam partoprenis en malfermitaj debatoj dum la tuta periodo de sia politika agado. Aleksej Navalnij havas familion: edzinon, filinon kaj filon. Kaj ĉiuj en Rusio scias pri ili. Kaj pri la familio de Putin estas nur onidiroj – ĉiuj informoj estas sekretaj.

La strategio „Saĝa voĉdonado”, publikigita aŭtune de 2018 kaj aplikita en diversaj elektoj en 2019-2021, iĝis grava por Navalnij. Ĝia celo estas redukti la rezultojn de la reganta partio „Unueca Rusio”. La esenco de ĉi tiu strategio estas, ke la teamo de Navalnij nomumas kandidatojn el ekster la reganta partio, kiuj havas la plejeble grandan subtenon, por kiuj ili rekomendas voĉdoni, tiel firmigante la voĉojn de la protestvoĉdonantoj. Ĉar la aŭtoritatoj simple rifuzas registri indajn opoziciajn kandidatojn sub diversaj arbitraj pretekstoj, ofte okazis tiel, ke pro taktikaj kialoj balotantoj devis voĉdoni por tiuj, kiujn ili neniam subtenus en aliaj kondiĉoj. Sed la strategio montris sian efikecon: ekzemple en la jaro 2021 15 kandidatoj, subtenataj per „Saĝa voĉdonado”, estis elektitaj al la parlamento. Povintus esti eĉ pli da ili, se ne estus falsado dum la kalkulado de la voĉdonoj. Konfirmo de la minaco al la aŭtoritatoj de ĉi tiu strategio estas la kontraŭrimedoj de ili: la retejo de „Saĝa voĉdonado” estis blokita; la rusa serĉilo Jandeks forigis la retejon de „Saĝa voĉdonado” de serĉo sub la minaco de monpunoj kaj krima respondeco; Google kaj Apple forigis la apon „Navalnij” de Google Play kaj AppStore (poste Google restarigis la aplikaĵon por rusiaj uzantoj).

Jam unu jaron Aleksej Navalnij estas en malliberejo, sed li restas gvidanto de rezistado al la Putin-reĝimo.


---

# La spirito de Mosul

**Published:** 2022-03-01

**URL:** https://www.monato.be/2022/013055.php?p

**Author:** Renée TRIOLLE

**Categories:** Aktuale, HISTORIO, Moderna vivo

La iraka urbo Mosul iĝis konata, kiam en 2014 „Islama Ŝtato” (IŜ) per eksplodo detruis moskeojn, sed verŝajne ne ĉiuj konas la nomon de la urbo Ninevo – situanta en la nuntempa Mosul – unu el la plej antikvaj en Mezopotamio.

De pluraj jarmiloj la urbo, ĉe la rivero Tigriso, ligas nordon kaj sudon, orienton kaj okcidenton. En la araba lingvo Mosul signifas „renkontiĝejo”. Jam en la antikva epoko, ĉe la orienta bordo de la rivero kunvivis en la tiama Ninevo asirianoj, romianoj, judoj kaj persoj. Poste ankaŭ kristanoj kaj islamanoj, otomanoj kaj araboj troviĝis en la malnova urbo Mosul, ankaŭ konstruita sur la orienta bordo.

Ninevo floris sub la regado de la asiria reĝo Sanĥeribo en la sepa jarcento antaŭ nia erao. Evidente ne mankis bataloj, militoj, intelektaj konfliktoj, sed regis ĉefe prospera ekonomio, paco kaj harmonio.

La tuta historio de la urbo „enskribiĝas” en la historiaj monumentoj en la koro de la malnova urbo kiel kristana esplorcentro ekzistanta jam de la 4a jarcento kun preĝejoj kaj monaĥejoj, kaj ĉefurbo de la zengidoj en la 12a, kiu famiĝis pro metalprilaborado kaj silkaj tapiŝoj. Jam en la 19a jarcento esploroj kaj elfosaĵoj en Mosul estis fonto de scioj pri la asiria imperio kaj la kulturo de la antikva Mezopotamio.

Vi certe komprenas, ke „la spirito de Mosul” konsistas el paca kaj kultura kunvivado inter komunumoj diversaj laŭ etno, religio kaj lingvoj.

Inter 2014 kaj 2017 en Mosul okazis grandaj urbaj bataloj, kiam Islama Ŝtato – Daeŝo – detruis la restaĵojn de la antikva Ninevo, ĉefajn pordegojn, parton de la 12-kilometra murego, moskeojn, kaj restis nur ruinoj de la plej konata urbo de la asiria imperio, konata ankaŭ pro la akvodistribua sistemo kaj ĝardenoj.

Miloj da konstruaĵoj, centoj da historiaj kaj religiaj monumentoj estis detruitaj, miloj da raraj libroj kaj multaj muzeaĵoj detruitaj aŭ ŝtelitaj. Kaj la homoj? Miloj da loĝantoj estis translokitaj (multaj revenis post 2017), 90 % de la lernejanoj ne plu vizitis lernejojn, ĉu ĉar tro da perforto kaj detruo regis kaj kaŭzis psikajn perturbojn, ĉu ĉar la instruistoj estis devigataj instrui la nocajn ideojn de la regantoj.

„Per kleriĝado kaj kulturo la irakanoj, viroj kaj virinoj, transprenos la regadon de sia propra destino kaj iĝos la agantoj de la renovigo de la lando”, diris Audrey Azoulay, Ĝenerala Direktorino de Unesko.

Kiel la rekonstruo de Mosul distingiĝas de la rekonstruo de aliaj urboj aŭ monumentoj detruitaj de sovaĝuloj? Ekzemple, Timbuktuon rekonstruis Unesko mem, sed ĉi-foje la ideo estas engaĝi la loĝantaron en la rekonstruo danke al klerigado kaj kulturo. La rekonstruado kreas laborpostenon por ĉiuj sen diskriminacio laŭ religia kredo aŭ etna aparteno. Kune rekonstrui lernejojn – kie interŝanĝiĝas ideoj kaj okazas socia engaĝiĝo – devus preventi terorismon kaj malebligi novajn konfliktojn. Instrui toleremon, pacon kaj kunvivadon revivigas la spiriton de Mosul.

Kunlabore kun la iraka registaro necesas unue rekonstrui kaj revalorigi la kulturan heredaĵon. Due, permesi aliron al bonkvalita klerigado kaj fortigi la klerigan sistemon; trie, relanĉi intelektan kaj kulturan vivon.

Mono venas de ekz. Unuiĝintaj Arabaj Emirlandoj, kiuj kontribuas al la rekonstruo de la moskeo Al-Nuri kaj de la minareto Al-Habda per 50 milionoj da dolaroj. La partnereco devas esti longdaŭra: savi kaj dokumenti tion, kio estas savebla, rekonstrui la heredaĵojn laŭ tradiciaj metodoj helpe de lokaj spertuloj. Inventari la nematerian heredaĵon kontribuos al restarigo de la kolektiva identeco de la urbo kaj ĝiaj loĝantoj.

Mosul estu simbolo kaj sukceso de kolektiva reago kontraŭ perforto.


---

# Nedezirindaj entrudiĝoj

**Published:** 2022-03-01

**URL:** https://www.monato.be/2022/013058.php?p

**Author:** Juan Carlos MONTERO MEDINA

**Categories:** Aktuale, KUBO, Medio

La ĉeesto super Karibio de tri entrudiĝantoj nedezirindaj ekde la 4a de oktobro 2021 maltrankviligas la loĝantaron de la regiono, precipe tiun de la plej granda insulo el Antiloj. La vizitantoj devenas de fora Afriko kaj de la kanaria insularo. Temas, nome, pri sahara polvo, sulfurdioksido (SO 2 ) kaj vulkancindro.

Dum la lastaj jaroj alvenas al la kariba regiono grizaj polvonuboj el la sahara dezerto. Ili havas malfavoran efikon sur la homa sano, la mara ekosistemo (koralrifoj kaj maraj mamuloj) kaj la tera ekosistemo (kultivaĵoj de rizo, fazeoloj, fruktarboj) ( MONATO 2019/10, p. 14 ).

Sulfurdioksido kaj vulkancindro devenas de la sputado de la vulkano Cumbre Vieja (Malnova Pinto) en la insulo La Palma de la kanaria insularo de Hispanio.

La vulkano aktiviĝis la 19an de septembro 2021. La lafofluoj detruis ŝoseojn kaj domojn, devigante evakuadon de miloj da loĝantoj. La lafo atingis eĉ la maron sude de la insulo, kvankam la vulkano situas du kilometrojn for de la marbordo.

La erupcio de Cumbre Vieja estas la unua en la insulo post tiu de la vulkano Teneguía en oktobro 1971. Cumbre Vieja estas unu el la plej aktivaj vulkanoj en Kanarioj kaj kovras la sudajn du trionojn de la insulo La Palma.

Malgraŭ la vizito de la entrudiĝantoj en Kubo, la homoj ne maltrankviliĝu, nur protektu sin, precipe tiuj, kiuj havas alergiojn aŭ pulman malsanon, ĉar ili alfrontas pli grandan riskon. Fakte, tamen, la plej granda koncentrado de la sahara polvo kaj la aliaj du danĝeraj elementoj troviĝas je alteco inter kvin kaj sep kilometroj, pro tio ne ekzistas danĝero tersurface.


---

# Neniu homo estas neleĝa

**Published:** 2022-03-01

**URL:** https://www.monato.be/2022/013060.php?p

**Author:** Werner FUß

**Categories:** Aktuale

La disputata ŝtatestro de Belorusio Lukaŝenko allogas fuĝantojn el diversaj landoj kaj kuraĝigas ilin transpaŝi la limojn al najbaraj EU-landoj kiel Litovio kaj Pollando. Laŭ li mem, tio estas reago al sankcioj de EU kontraŭ belorusaj firmaoj kaj personoj. Laimius Stražnickas raportis pri tio ( MONATO 2021/12, p. 8 ) kaj ke Litovio nun konstruas barilojn kontraŭ la „neleĝa enmigrado”. Sendube Litovio meritas ĉiun subtenon de EU kontraŭ la ĉantaĝo per ostaĝoj. Oni povas ekzemple finance kontribui al la azilekzamenado aŭ al akcepto de rifuĝantoj, aŭ aliaj EU-landoj povas transpreni ilin. Laŭ Stražnickas temas pri kelkaj miloj da homoj (aŭtuno 2021). Oni komparu tiun nombron kun la 447 milionoj da EU-loĝantoj! Tio efektive malakrigus la ĉantaĝon de Lukaŝenko. Kelkaj en la Komisiono de EU ankaŭ proponis pagi por limbariloj. Sed repuŝado de azilpetontoj sen individua ekzameno de azilpeto (farata speciale de Pollando) estas klare kontraŭleĝa. Ĝi lezus la Konvencion de Ĝenevo pri la Statuso de Rifuĝantoj de 1951 kaj EU-leĝojn. La rajtoj de fuĝanto (laŭ tiu konvencio) havas pli altan rangon ol la nerajtigita transpaŝado de landlimoj.


---

# Korekto kaj novaĵo

**Published:** 2022-03-01

**URL:** https://www.monato.be/2022/013062.php?p

**Author:** CHO Sung Ho

**Categories:** Aktuale

En mia artikolo Virtuala modelino ( MONATO 2021/11, p. 19 ) mi erare nomis Raea la virtualan koleginon de Rozy. Ŝia ĝusta nomo estas Reah Keem. La entrepreno LG Electronics anoncis ĉe CES ( Consumer Electronics Show ) 2022 okazinta januare en Las Vegas, Usono, ke Reah baldaŭ debutos kiel profesia kantistino kaj eldonigos sian muzikan albumon.


---

# La du vizaĝoj de la survizaĝa masko

**Published:** 2022-03-01

**URL:** https://www.monato.be/2022/013067.php?p

**Author:** Jubert CABREZOS

**Categories:** Aktuale, FILIPINOJ, Moderna vivo

„Spirado estas pli malfacila tra la masko”, diris la filipina biciklista kolektivo Cycling Matters en sia gazetara komuniko eldonita en decembro 2020, kaj tio aludis la malavantaĝon surhavi maskon dum biciklado. „Malfacilas ĝin surhavi kun kasko kaj okulvitroj.”

Multaj manilanoj komencis uzi biciklojn, kiam la pandemio postulis limigon de moviĝado. La publika transportado ĉesis en Manilo, ĉar aŭtoritatoj hezitis trudi interpersonan distancon en la publikaj veturiloj. Tamen ne estas problemo trudi la uzon de masko. Inter multaj landoj ne nur Filipinoj devigis la uzadon de masko.

En la fruaj tagoj de la pandemio neniu plendis pri la masko, ĉar multaj kredis, ke la tegaĵo blokos la kronviruson. Tamen, estas kreskanta movado por forigi la leĝon pri masko, ne nur ĉar homoj komencis pridubi la efikecon de la tegaĵo, sed ankaŭ pro tio, ke plian fojon konstateblis la korupteco de la registaro de Rodrigo Duterte, kaj la masko havas grandan rolon en tio.

„La maskoj provizas kroman protektadon kontraŭ la kronviruso”, diras la Departemento pri Sano en sia gazetara komuniko en julio 2021.

„Kiam oni havas dutavolan protektilon kaj maskon”, diris doktoro Edsel Salvana (membro de Filipina Laborgrupo pri Kronvirusaj Variantoj) en intervjuo ĉe la loka retejo ABS-CBN News , „eĉ se la virusoj trairas ilin, vi ricevas tre malmulte da ili, kaj pro tio la eventuala malsano estas milda”.

„Ne estas sufiĉa pruvo pri tio”, diris Mary Jean Lorecho (kuracisto de la Departemento pri Sano) en intervjuo ĉe la loka retejo Philippine News Agency , „ke la masko donas signifoplenan avantaĝon por evito de kontaĝoj pro kovimo en spacoj kun konvena aerumado”. Ŝi diris ankaŭ: „En aliaj lokoj kiel malsanulejoj (urĝecaj servoj kaj intenskuracado), en homplenaj spacoj – kie estas malfacile respekti la rekomenditan interpersonan distancon – kaj en lokoj, kie la aerumado ne estas sufiĉa, maskoj estas eble ankoraŭ utilaj.”

En 2020 la Inter-Oficeja Laborgrupo por Administrado de Kontaĝaj Malsanoj ( Inter-Agency Task Force for the Management of Emerging Infectious Diseases , IATF-EID) publikigis Rezolucion 88, kiu devigas ĉiujn porti maskon publike por haltigi la disvastiĝon de la kronviruso. Tamen en decembro 2021 multaj urbaj registaroj reagis por nuligi la leĝon.

Dum la prezidenta proparolanto Harry Roque diris, ke la proklamoj de la lokaj urbaj registaroj pri maskoj estas „nulaj kaj malvalidaj”, Eduardo Año – sekretario de la interna kaj loka registaro – diris, ke la proklamoj estas „ne vere nulaj kaj malvalidaj, ĉar laŭ niaj lokaj registaraj reguloj, specife sekcio 16 pri provizado de servoj kaj protekto al homoj, la lokaj registaroj rajtas leĝigi per estraraj ordonoj”. La aluditaj urbaj registaroj estas tiuj de Manilo, Dabo, kaj Iloilo.

„La situacio nun estas malsama. En 2020 estis eĉ ne unu sola vakcino, kaj niaj malsanulejaj rimedoj estis malmultaj. Konsideru nun Manilon, kiu estas en la dua urĝonivelo. Ni havas malgrandan riskon nun, do eblas tio”, li diris alude al la malkreskanta nombro de infektiĝoj en la ĉefmetropolo.

En junio de 2021 la ministrejo pri sano subskribis kontrakton kun Pharmally Pharmaceutical Corporation en valoro de 37,9 milionoj da pesoj (iom pli ol 650 000 eŭroj) por akiri maskojn.

La kompanio estas sub lupeo dum la lastaj monatoj. Ekde aŭgusto ĝi estas priesplorata de Senate Blue Ribbon Committee („bluarubanda” komitato de la filipina senato pri respondecigo de publikaj oficistoj). La esplorado tuŝas multajn aferojn, sed unu el la plej videblaj estas la demando, kial Pharmally ŝanĝis la limdatojn por uzado de maskoj. Senatanino Risa Hontiveros akiris deklaro-filmon de laboristo de Pharmally , kie li diras, ke ili ŝanĝis la limdatojn por uzado de maskoj en la stokejo de la kompanio.

„Tio estas io, kion mi ne povas nei”, diris Krizle Grace Mago al senatanoj okaze de demandado. Mago estas la ĉefa persono de Pharmally pri registaraj projektoj. En la filipina senato ŝi estis demandita pri tio, ĉu ŝia kompanio fraŭdis la registaron. Ŝi respondis: „Mi kredas, ke tio estas fakto.”

Laŭ Rabindra Abeyasinghe, reprezentanto de Monda Organizaĵo pri Sano en Filipinoj, la nuligo de la leĝo pri surhavo de masko estas maloportuna. „Kiel lando vi decidis, ke maskoj estas devaj”, diris Abeyasinghe en programo de CNN Philippines The Source . „Vi ne ŝanĝu tiun pozicion nun, kiam la lando havas la plej altan nombron da infektitoj. Tio estus malĝusta mesaĝo al la popolo”.

#CourageOn kaj #PHVote komencis kampanjon „#FaceShieldChallenge” – gvidatan de Maria Ressa, Nobel-premiito pri Paco 2021 – kie homoj estas kuraĝigataj skribi „Ĉi tio estas koruptado, kiu fikse rigardas al via vizaĝo”, kiel aludo al la disputo de la registaro kun Pharmally .

La pandemio aĝas jam du jarojn. En la lastaj jaroj oni vidis, ke ĝi estas afero ne nur de sano, sed ankaŭ de politiko. Kiel ĉio en ĉi tiu pandemio, la „survizaĝa ŝildo” havas du „vizaĝojn”: ĝi estas kaj sanrilata kaj politika afero.


---

# Ĉu eksterlanda influo en Albanio?

**Published:** 2022-03-01

**URL:** https://www.monato.be/2022/013070.php?p

**Author:** Bardhyl SELIMI

**Categories:** Aktuale, OPINIO, Usona ostracismo

Io ne-kutima okazas en Albanio de unu jaro. Post regado dum ok jaroj socialistoj gvidataj de Edi Rama gajnis denove la baloton de la 25a de aprilo 2021. Ili estis forte kaj malkaŝe subtenataj de la usona ambasadorino Yuri Kim – iom strange por la demokratiaj valoroj .

Laŭ la analizisto Kastriot Myftaraj, la 11an de februaro 2021 Yuri Kim renkontis la ĉefministron Rama por diskuti pri la nova registaro (du monatojn antaŭ la balotoj!) sed ne kun la ĉefo de la opozicio, Lulzim Basha 1 .

Maje 2021 la usona ministro pri eksteraj aferoj Blinken deklaris persona non grata la eksan ĉefon de la albana demokrata partio (DP), Sali Berisha 2 , kaj lian familion (edzinon, gefilojn kaj bofilon), akuzante ilin pri korupto. Berisha postulis, ke Blinken prezentu pruvojn por tia decido 3 , konsiderata politika kondamno, sed li ricevis ĝis nun nenian respondon. Plie, li senmaskigis la korupton de la registaro kaj ties ligojn kun la mafio internacia. Alia atako kontraŭ li venis antaŭ la inaŭguro de la nova parlamento, septembre 2021, kiam Lulzim Basha, laŭ peto de la usona ambasadorino, ekskludis Berisha de la parlamenta frakcio de DP.

Berisha responde entreprenis potencan kampanjon ene de la partio por eksigi ties estron, aranĝante amasajn kunvenojn tra la lando. Rezulte pli ol 60 % de la DP-delegitoj subtenis lin en granda kunveno en la futbalstadiono Air Albania en Tirano, la 8an de decembro 2021, voĉdonante por la demisiigo de Lulzim Basha. Oni kreis komisionon por refondo de DP kaj iniciatis protestojn por rekapti la estradon de DP. Denove la usona ambasadorino subtenis Lulzim Basha, kun potenca apogo ankaŭ de la ŝtata polico, kiam la komisiono intencis eniri la oficejojn de DP. La protestoj daŭros. Ne nur la elektantaro demokrata estas ŝokita de tiaj malagrablaj evoluoj ene de DP sed ankaŭ la popolo, kiu suferis ĝis 1991 unu el plej teruraj diktaturoj komunismaj.


---

# Kazaĥio: ĉu frateca milita helpo? Apenaŭ.

**Published:** 2022-03-01

**URL:** https://www.monato.be/2022/013074.php?p

**Author:** Julius HAUSER

**Categories:** Aktuale, OPINIO, Malkontenteco

Kazaĥio estis longe konsiderata kiel „insulo” de stabileco en postsovetia Azio. Danke al siaj vastaj kuŝejoj de mineralaj riĉaĵoj, ĝi estas ekonomie grava partnero de multaj landoj tra la tuta mondo. Tamen, en kelkaj tagoj en ĉi tiu nova jaro ĝi ŝanĝiĝis pli ol en tridek jaroj de la sendependeco, kiun ĝi akiris per la disfalo de Sovetio en 1991. Tiu ĉi kruela dramo, kiu kaŭzis dekojn da mortintoj, centojn da vunditoj kaj milojn da arestitoj kaj enkarcerigitoj kaj transformis kelkajn urbojn en batalkampojn, havas plurajn kaŭzojn.

Unue, la baza kaŭzo de la pacaj sociaj protestoj de la loka loĝantaro estis duobligo de la prezo de likva petrolgaso, kiu estas la ĉefa brulaĵo de aŭtomobila transporto en Kazaĥio. Due, alta inflacio forte trafis la vivon de simplaj kazaĥoj, kies averaĝa monata salajro estas malpli ol kvincent eŭroj. Trie, frustriĝo pri la maljusta distribuo de la riĉeco – nur riĉaj magnatoj profitas el la vastaj rezervoj de petrolo, tergaso, uranio kaj valormetaloj. Simple dirite kaj uzante oksimoron, Kazaĥio estas do malriĉa riĉa lando. Kvare, la malemo de la malnovaj post-sovetiaj aŭtokratoj rezigni siajn poziciojn.

Eksprezidanto Nursultan Nazarbajev regis Kazaĥion per fera mano dum preskaŭ tri jardekoj. En 2019 li tamen transdonis la postenon de prezidanto al iama karierdiplomato Kasim-Ĵomart Tokajev 1 , sed la ŝlosilajn levilojn de politika kaj ekonomia potenco tenis sub sia povo, enoficigante siajn homojn en ĉiujn gravajn poziciojn de ŝtata potenco.

Plejparto de la politikaj analizistoj opinias, ke la protestoj de la loka loĝantaro eksplodis spontanee kiel reago de malsupraj sociaj tavoloj. Kvankam multaj detaloj de la protestoj estas obskuraj, oni povas supozi, ke la okupado de la flughaveno, atakoj al militaj konstruaĵoj kaj senbrida rabado estis kaj ankoraŭ estas potencbatalo inter la klanoj de la antaŭa prezidanto Nazarbajev kaj la nuna prezidanto Tokajev.

Laŭ prezidanto Tokajev la partoprenantoj de la protestoj estas eksterlandaj internaciaj teroristoj, instruitaj eksterlande, el meza Azio, Afganio kaj Proksima Oriento. Pro tio li petis senprokrastan helpon de la Organizaĵo de la Traktato pri Kolektiva Sekureco (OTKS) 2 . Kvankam la protestoj estis ekskluzive interna afero de Kazaĥio, OTKS tuj sendis soldatojn el Rusio, Armenio, Belorusio, Kirgizio kaj Taĝikio kaj poste informis la Sekurecan Konsilion de Unuiĝintaj Nacioj (UN) pri sia armea operaco.

Moskvo nomis la tumultojn kaj protestojn ekstera provo rompi la sekurecon kaj integrecon de la ŝtato per perfortaj rimedoj. Estas evidente, ke tia klasifiko de la situacio en Kazaĥio kiel ekstera agreso kun terorismaj elementoj nur kreis taŭgajn laŭleĝajn antaŭkondiĉojn, por ke Rusio kaj ĝiaj aliancanoj aktivigu artikolon 4 de la Traktato, lige kun sendado de armea helpo al Kazaĥio 3 . Per aliaj vortoj, la statuto de OTKS ebligas uzi tiuokaze helpon de la aliancanoj, kaj milita helpo konformas ankaŭ al artikolo 51 de la Ĉarto de UN pri kolektiva sindefendo. Sed en ĉi tiu okazo Tokajev ne menciis eĉ unu konkretan fakton pri eksterlanda interveno kaj agreso.

En la pasinteco ankaŭ Kirgizio kaj Armenio petis militan helpon, sed OTKS ne plenumis iliajn postulojn, ĉar ne estis plenumita la specifa kondiĉo de armea atako el eksterlando 4 .

La decido de Rusio kaj OTKS milite interveni en Kazaĥio estas nova elemento por solvado de enlandaj politikaj konfliktoj en la postsovetia spaco. Tio povas reflekti ne nur la timon de kazaĥaj elitoj pri neregeblaj ekonomiaj kaj politikaj ŝanĝoj en la lando, sed ankaŭ la klopodojn de Rusio malhelpi ripeton de la ukraina scenaro. La eblo, ke etne heterogena Kazaĥio en la areo inter Rusio, Ĉinio kaj malstabila Afganio deturnus sin de Rusio, estas nuntempe tre neverŝajna.

La situacio en Kazaĥio kaŭzis internacian maltrankviliĝon, sed ĉiuj nuntempaj deklaroj de mondaj politikistoj kaj diplomatoj estis nur varmetaj kaj postulas sindetenon kaj dialogon. Ankaŭ Eŭropa Unio (EU) pere de sia Alta Reprezentanto por la komuna ekstera kaj sekureca politiko, Josep Borrell, alvokis al dialogo de ĉiuj flankoj.

La varmeta respondo de la internacia komunumo al la interveno en Kazaĥio nur konfirmas la dominantecon de Rusio en meza Azio, kio povas influi ankaŭ la eksteran politikon de najbaraj landoj (Uzbekio kaj Turkmenio) en la proksima estonteco. Moskvo provas ne nur konservi sian eksterlandpolitikan influon al sia strategia suda najbaro, sed ankaŭ plifortigi sian pozicion kiel la ekstera garantianto de sekureco en meza Azio (kiam Usono forlasis Afganion) kaj plialtigi la aŭtoritaton de OTKS en la postsovetia regiono.

Moskvo havas liberan spacon ne nur por la novaj ekonomiaj interesoj de Rusio en Kazaĥio, precipe en la kampo de gasindustrio (projekto de rus-ĉina gasodukto) kaj kosma esplorado (Kosmodromo Bajkonur), sed ankaŭ por subteno de la interesoj de la rusa minoritato, ĉirkaŭ kvinono de la kazaĥa loĝantaro. Do, Kazaĥio povas esti en estonteco alia rusa vasala ŝtato post Belorusio, absolute dependa de Rusio.


---

# Financaj kontribuoj kontraŭ voĉdonrajtoj

**Published:** 2022-03-01

**URL:** https://www.monato.be/2022/013075.php?p

**Author:** Julius HAUSER

**Categories:** Aktuale, UNUIĜINTAJ NACIOJ, Politiko

La 12an de januaro 2022 António Guterres, ĝenerala sekretario de Unuiĝintaj Nacioj (UN), anoncis en letero al Abdulla Shahid, prezidanto de la Ĝenerala Asembleo de UN, ke ok membroŝtatoj (Antigvo kaj Barbudo, Gvineo, Irano, Respubliko Kongo, Papuo-Novgvineo, Sudano, Venezuelo kaj Vanuatuo) perdis sian voĉdonrajton en la Ĝenerala Asembleo. La suspendo tuj ekvalidis.

Artikolo 19 de la Ĉarto de UN deklaras, ke membro, „kiu malfruas en la pago de sia financa kontribuo al la Organizaĵo, ne rajtas voĉdoni en la Ĝenerala Asembleo, se la nepagita sumo egalas aŭ superas la kontribuon ŝuldatan de ĝi por la du kompletaj pasintaj jaroj. La Ĝenerala Asembleo tamen povas permesi al tia membro partopreni en la voĉdonado se ĝi konstatas, ke la nepago estas kaŭzita de cirkonstancoj nedependaj de la volo de la membro.”

Tiurilate la Ĝenerala Asembleo decidis, ke el la supre menciitaj landoj nur tri afrikaj ŝtatoj konservos la voĉdonrajton: Komoroj, Santomeo kaj Principeo kaj Somalio.

Laŭ la letero de la ĝenerala sekretario de UN, la minimumaj pagoj estas 39 850 761 usonaj dolaroj por Venezuelo, 18 412 438 usonaj dolaroj por Irano kaj 299 044 usonaj dolaroj por Sudano. Ĉiu el la aliaj kvin landoj devas pagi malpli ol 75 000 usonajn dolarojn por renovigi sian voĉdonrajton.

Irano jam perdis siajn voĉdonrajtojn en januaro 2021. Ĝi reakiris ĝin en junio de la sama jaro, post minimuma ŝuldo-pago. Tiutempe, Irano kritikis Usonon pro konservado de sankcioj, kiuj malhelpis al ĝi disponi pri miliardoj da dolaroj en eksterlandaj bankoj.

El 193 membroŝtatoj al la buĝeto de UN plej multe kontribuas Usono (22,00 % de la buĝeto), sekvas Ĉinio (15,25 %), Japanio (8,03 %) kaj Germanio (6,11 %). La kontribuoj de ĉi tiuj kvar landoj reprezentas pli ol 50 % de la buĝeto de UN.


---

# Aotearoa

**Published:** 2022-03-01

**URL:** https://www.monato.be/2022/013076.php?p

**Author:** Martin PURDY

**Categories:** Aktuale

Rilate la artikolon Ĉu ŝanĝi la nomon de la lando? de Donald Evan Rogers ( MONATO 2022/01, p. 7 ) mi povas aldoni, ke Aotearoa estas ĉefe uzata en la Norda Insulo, kaj la vorto laŭraporte ne plaĉas al sudaj triboj, kiuj preferas Nu Tireni , la maorian formon de New Zealand , kiu aperas en la traktato de 1840.


---

# Erdoğan ne ŝatas proverbojn

**Published:** 2022-03-01

**URL:** https://www.monato.be/2022/013079.php?p

**Author:** Vasil KADIFELI

**Categories:** Aktuale, TURKIO, Politiko

En Turkio eblas kritiki la registaron, sed en malliberejo. La anatolia ĉefprokurorejo startigis pro „insultado de la prezidanto” enketon pri parolo de la ĵurnalistino Sedef Kabaş, kiu estis noktomeze arestita.

Sedef Kabaş, kondukite al la istanbula juĝejo en Çağlayan, rifuzis la akuzon kaj postulis sian liberigon. Ŝi diris: „Mi jam faris deklaron pri tio ĉe la prokuroro. En mia parolo en la televidkanalo mi menciis proverbon, kiun mi neniel ŝanĝis.”

La tribunalo deklaris, ke ŝia ago estas kvalifikita formo de krimo, kaj estas forta suspekto, ke la krimo estas kontraŭ la prezidanto Erdoğan. Ĉar la limoj de la puno laŭleĝe estas altaj, estas alta probableco, ke ŝi forkuros. Pro tio ŝi estis arestita.

En televida programo Sedef Kabaş diris, „Estas fama diraĵo: ‚kronita kapo fariĝas pli saĝa’. Sed ni vidas, ke tio ne estas vera. Ekzistas alia diro kontraŭe. ‚Se bruto eniras palacon – oni diras – ĝi ne fariĝos reĝo, sed la palaco fariĝos stalo.’”


---

# Nia literaturo havas novan klasikaĵon

**Published:** 2022-04-01

**URL:** https://www.monato.be/2022/012923.php?p

**Author:** Gerrit BERVELING

**Categories:** Aktuale, Diversaj litertipoj

Mirinde brile verkita romano, en kiu la aŭtorino sin mem superas. Tre malofte oni konscie ĉeestas la aperon de nova klasikaĵo, sed mi kredas, ke tio nun okazis al ni. Kun kreskanta ensorĉiĝo mi tralegis la Memoraĵojn de Agripina kaj, eĉ se tio sonas strange, mi povas rediri mian ĵusan juĝon: Jen nia literaturo havas novan klasikaĵon.

Kiel klasikfilologo, fake siatempe sufiĉe funde mi pristudis la periodon de Cezaro ĝis Diokleciano, sed ĉi tiu romano de Anna Löwenstein iamaniere eĉ pli vigligas la bildon, kiun pri ĝi mi jam havis. Ŝi vere verkas nekredeble sorĉiste: Ĉi tiuj Memoraĵoj komenciĝas de plej frua periodo tra la tuta vivo, kaj enplektiĝas kompreneble detaloj de ĉiuj niveloj, seriozaj kaj ŝercaj, ofte atestitaj kaj fojfoje iom nebule-sugestataj.

Bela invento estas, ke al kelkaj el la roluloj ŝi donas „infaneskajn” nomojn, „Pina” por „Agripina”, „Sinjo” por „Drusila” kaj la plej fama, kompreneble, estas „Boteto”, infantempa ŝercnomo de imperiestro Kaligulo. Mirinde brila ideo estis, aldoni dors-kovrile kopion – multe pli grandan ol la originala monero – de tiuepoka sesterco kun bildo de la tri fratinoj de Kaligulo: Agripina, Drusilla kaj Iulia (Julia).

En la libro Anna ekprenis kelkajn vortojn, kiujn ŝi ofte ripetas, sed kiuj por mi iom perfidas aŭ ŝiras la klasikecan fonon de la rakontado, precipe tiel min trafis la vorto „divano”, kio por mi estas karakterize ne-klasikepoka, nome el kulturo pli fora. Miascie la germana aŭtoro Johann Wolfgang von Goethe ĝin en la eŭropan konscion enkondukis per sia West-östlicher Divan . Kvankam tuj de-interne mi kontraŭis tiun vorton, ĉar ĝi impresas tro ne-klasikepoka, malgraŭ serioza pluserĉado en Esperanto pli taŭgan vorton mi ne sukcesis elfosi. Do, malgraŭ interna kontraŭstaro al divano, tamen, ĝi restu!

Mirinde trafa invento estas la uzado de pluraj litertipoj, kiuj indikas kiaspecan tekston ni legas. Agripina estas la rakontanta persono, kiu verkas – por si mem – historion pri la periodo, kiun ŝi mem partoprenis (efektive tion ŝi ja vere faris!), kursive ŝi tion mem prikomentas. Kelkfoje meze de frazo aŭ eĉ meze de vorto ŝi interrompas sin mem. Pli granda litertipo donas la bazan rakontadon de la libro.

Miatakse, la ĉefa temo de tiu ĉi romano estas – certe, tiugeneracie aŭtente aktuala – la rolo de virinoj en publikaj kunvenoj. Dum la tempo iom post Kristo, en romiaj rondoj ekestis certa strebado al virina emancipiĝo el sub la potenco de la viroj. Kelkfoje entreprenema virino sukcesis leĝe memstariĝi. Agripina, en ĉi tiu nuna romano, estas klara ekzemplo de tiu evoluo.

En la libro ni renkontas tre kleran kaj sufiĉe ruzan personon, kiu siaepoke, bedaŭrinde, ĉar ina, ne povis atingi la plej suprajn ŝtupojn de la regado. Ankaŭ multajn generaciojn poste tio same ankoraŭ ne eblis, – nur esceptokaze ie-tie tra la eŭropa historio tio montriĝis realigebla – pensu pri la mirinda abatino Hildegardis de Bingen (1098-1179) kaj poste pri la brita reĝino Viktoria. Se diri ĝeneralige, ĝis en nia epoko mem nur viroj daŭre superregas en Eŭropo, tre bedaŭrinde. Miasupoze, Anna volas montri tion ĉi-romane.

Tre bedaŭrinde la eldonejo decidis ne enpresi la genealogian arbon de la familioj Julia-Klaŭdia, sed aldoni ĝin kiel apartan folion. Aliflanke ĉe la legado tio regule montras sian grandan utilon.

Antaŭe aperis de la sama verkinto: La ŝtona urbo kaj Morto de artisto .


---

# Griloj sur pladoj

**Published:** 2022-04-01

**URL:** https://www.monato.be/2022/012959.php?p

**Author:** LAST

**Categories:** Aktuale, BREDADO, Moderna vivo

Hodiaŭ en Litovio neniu miras, ke azianoj ĝuas grilojn kaj diras, ke ili estas tre bongustaj kaj nutraj. Tamen litovoj estas multe pli konservativaj, kaj por gustumi tiun frandaĵon ŝatatan en Azio ili ankoraŭ bezonas specialan kuraĝon. Tamen, post kuraĝiĝo ili ne plu povas halti.

Loĝantoj en la ĉirkaŭaĵo de la litova urbo Marijampolė estis ŝokitaj, kiam antaŭ preskaŭ du jaroj el unu biena konstruaĵo venis ĝis tiam nekonata sono, kiu aŭdiĝis kvazaŭ pepado de akridoj aŭ cikadoj, kio memorigis pri sudaj landoj. Sed fakte ne tio estis la kaŭzo. Tian nekutiman sonon aŭdigis hejmaj griloj Acheta domesticus , kiujn akiris la juna familio Greta kaj Vaidas Budreika.

Nun ili scias multon pri griloj. Greta klarigis, ke vespere muzikas virgriloj. Tiel ili anoncas sian volon delogi inojn. Ĉi tiu kompleksa sono formiĝas, kiam la insekto frotas la akrajn randojn de unu flugilo sur la malglata skrapilo de la alia flugilo.

La grilbredantoj hodiaŭ asertas, ke por ili la grila sono – kiu preskaŭ senĉese aŭdiĝas ekster la muroj – estas kiel ekzota muziko. Necesos nur planti palmojn kaj alporti komfortan fotelon, kaj tiam eblos ripozi kaj mediti dum tuta tago imagante sin en tropika lando.

La junaj grilbredantoj rakontis, ke la vivociklo de griloj daŭras nur ses semajnojn. Kiam griloj atingas kvinsemajnan aĝon ili strebas al plilongigo de sia generacio. Grila muziko sciigas al la familianoj, ke ili tuj zorgu pri komfortaj kondiĉoj, por ke inoj povu ovumi. Tiucele, en plastajn skatolojn – kie griloj vivas – Greta kaj Vaidas aldonas ujojn kun torfo. Tie inoj ovumas.

„Kiom da ovoj lasas unu grilino, ni eĉ ne scias precize. Sed vere multe. Dek tagojn poste aperas etaj insektoj. Ni kutimas mezuri ilin per mililitroj. En unu skatolo kutime vivas tiom da griloj, kiom da ili entenas 15-mililitra ŝovelilo. Verŝajne dek mil”, diris la virino.

La grildomo estas plasta skatolo, kiu devas ĉiam enhavi akvon kaj nutraĵon. Griloj trinkas kaj manĝas multe. Ekvilibra, organika furaĝo estas disvolvita speciale por ili. Platoj de malnovaj ovopakaĵoj metitaj en la grila skatolo kreas kroman komforton. Ovoformo por griloj fariĝas perfekta ĉambro. Insektoj povas kuri libere de ĉambro al ĉambro. Por ke la griloj sentu sin bone, necesas krei specifajn vivkondiĉojn. La plej grava afero estas garantii temperaturon de ĉirkaŭ 30 gradoj kaj humidecon inter 40 kaj 50 %. Gravas ankaŭ ĝustigi la lumon tiel, ke duonon de la diurno la griloj vivu en lumo kaj la alian duonon en mallumo.

Plenkreskaj griloj prizorgas nur unu generacion de insektoj. Fininte sian mision, ili vojaĝas al fridujo. Greta tuj klarigas, ke inoj povus ovumi plurfoje, sed la bredistoj ne donas al ili tiun ŝancon. „Tiel, kun ĉiu nova ovumado, la grilo iom post iom perdus sian nutran valoron. Estas tre grave por ni konservi ĝin”, ŝi klarigis.

Post ovumado venas la tempo por produktado. Unue, la maturajn grilojn oni pakas en plastajn sakojn, la ceteran tempon ili konserviĝas en malvarmeta ejo, por ke ili endormiĝu, kaj finfine oni metas ilin en frostujon. Post iom da tempo, la frostigitaj insektoj estas brogataj por liberiĝo de bakterioj. La kuiritaj insektoj iras al sekigilo kaj tie restas dum dek horoj. Sekigitaj griloj fariĝas bonega krudaĵo por produktado de diversaj frandaĵoj.

„La plej popularaj produktoj estas sekaj griloj kun diversaj spicoj: kapsiketo, ajlo, cepo aŭ simpla salo. Ŝatantoj de tia nutraĵo ekdeziris ion pli dolĉan. Tial ni malkovris novan recepton de ĉipsoj: kun seka mielo. Kaj por tiuj, kiuj ne kuraĝas manĝi ĉipsajn insektojn kun spicoj, ni ofertas grilan farunon”, diris la insektobredanto.

Greta menciis ankaŭ, ke grilajn produktojn ili ofertis al restoracioj, kiuj ne-kuraĝe akceptis la proponojn pro timo malaltiri klientojn per insektoj. La virino konsentas, ke multaj litovoj ankoraŭ konsideras grilojn kiel vermojn aŭ skarabojn timigajn por enmeti en sian buŝon. Necesas zorgema laboro por kuraĝigi la popolon. Acheta domesticus estas insekto bredata speciale por homa konsumado, kaj la griloj estas nutrataj ekskluzive per organika furaĝo. Kaj por pli facila maĉo, iliaj flugiloj, kruroj kaj ĉiuj antenoj estas forigitaj. Do necesas manĝi nur la krakan insektan korpon.

Iuj diras, ke la gusto de griloj – riĉaj je proteinoj – estas simila al tiu de sunfloro; aliaj eksentas nuksan guston. Greta konfesis, ke ilia familio manĝas grilojn ĉiutage. „Ni manĝus eble eĉ pli se ni povus, sed bedaŭrinde ne sufiĉas la kvantoj. Matene ni kutime trinkas proteinajn koktelojn. Ni faras ilin el legomoj kaj fruktoj, sed nepre aldonas unu aŭ du kulerojn da grila faruno. Ni ne povas rifuzi tian delikataĵon. Ni sentas nin tre bone kaj nia animstato perfektas”, konfesis la virino.

Ne estas klare, ĉu la familio Budreika entreprenus tian nekutiman aferon, se ne estus veninta la kovima pandemio. Ili neniam havis rilatojn kun agrikulturo, ĉar Greta laboris kiel projektestro ĉe la Litova Scienca Akademio, kaj Vaidas en la aŭtomobila kampo. Kiam venis la pandemio la laboroj de Vaidas haltis, kaj Greta gravediĝis. Ambaŭ cerbumis pri tio, kion fari por profiti sian tempon hejme. La ideo pri bredado de griloj venis, kiam Greta legis rilatan artikolon en gazeto. La familio kultivanta sanan vivmanieron malkovris, ke ĉi tiuj insektoj estas riĉaj ne nur je proteinoj: ili estas bonega fonto de eĉ 18 diversaj aminoacidoj kaj aliaj utilaj substancoj kiel fero, kalcio, vitaminoj (A, C, B12) kaj fibro, kaj ili estas malriĉaj je grasoj kaj karbonhidratoj.

Do la sane vivanta familio eĉ ne longe demandis sin, ĉu la grila ideo estos vere realigebla. Ili tion decidis kaj faris. Ili trovis bienon en Litovio, kie griloj jam kreskis; tien veturis kaj gustumis, kaj la gusto kaj nutraj ecoj fascinis ilin; do ili finfine aĉetis grilajn ovojn kaj komencis la produktadon. Nuntempe en la bieno ĉiujn laborojn ili faras memstare. Tamen en proksima estonteco la bieno verŝajne plivastiĝos, ĉar plimultiĝas la mendoj.

Ili sciis, ke la tasko ne estos facila. Ja litovo kutime ne metas insekton en sian buŝon. Eĉ la plej proksimaj familianoj timeme akceptis ĉi tiun novaĵon. „Necesas pacienca penado por eduki nian socion. Estas multaj kaj diversaj opinioj pri manĝado de griloj. Ni nur ĝojas, ke neniun el tiuj, kiuj decidis gustumi, naŭzis tio, kion ili metis en sian buŝon. Ni ne timas negativajn reagojn. Ni ĝojas pri tiuj reagoj ĝenerale! Finfine ni memoru, ke salikoko iam aspektis abomena, sed nun ĝi estas ŝatata bongustaĵo. Ni subtenas la sloganon ‚Griloj estas la estonteco’. Ni esperas, ke la komunumo de grilomanĝantoj en Litovio plivastiĝos”, kvazaŭ unuvoĉe diris Greta kaj Vaidas Budreika, grilobredantoj el Litovio.


---

# Profesoro Lju

**Published:** 2022-04-01

**URL:** https://www.monato.be/2022/012979.php?p

**Author:** Chielismo WANG Tianyi

**Categories:** Aktuale, RAKONTO, Literaturo

Kiam la usona esperantistino Katina Carry anoncis al mi, ke ŝi baldaŭ instruos en la Financ-Ekonomia Kolegio de Ŝensjio, mi tuj memoris, ke la maljuna esperantisto profesoro Lju instruas en tiu kolegio. Mi konis lian nomon delonge, sed ne vidis lin persone, kvankam ni ambaŭ loĝas en la sama urbo Ŝjiano. Pri lia kariero en Esperanto mi sciis de veterana esperantisto, ke komence li instruis Esperanto-kurson en la urba poŝtocentro, poste en la Nordokcidenta Universitato de nia provinco. Malgraŭ tio mi nun devis viziti lin por peti lian prizorgon de la usona samideanino Katina, kiu baldaŭ instruos en lia kolegio ...

Mi estis libera dimanĉon, ĉar mi laboras ĉiun labortagon en ŝtalfabriko. La dimanĉa tago estis serena, kaj mi vizitis lian oficejon. Li estas mezalta, modesta kaj tre afabla sinjoro. Sed lia reago mirigis min, kiam li komprenis mian intencon.

„Mi ne posedas Esperanton”, diris la profesoro.

„Ĉu vere?” Mi rigardas lin suspekte kun miro.

„Jes”, respondis la profesoro.

„Kial? Kiel vi instruis Esperanton en la urba poŝtocentro kaj la Nordokcidenta Universitato?” mi demandis.

„Jen estas kiel”, trankvile komencis rakonti la profesoro. „Komence de la fondiĝo de la nova Ĉinio mi diplomitiĝis en mezlernejo, kaj laboris en la urba poŝtocentro. Tiam mi estis juna, kaj ankaŭ sopiris al studo en altlernejo. Pro tio mi ne forlasis memlernadon de diversaj kursoj. Iun tagon, kiam mi legis la anglan lingvon, neatendite aperis mezaĝa viro dum mia legado.” Li senvorte mezuris mian mienon kaj okulumis pripensante ion. Mi estis konsternita je lia rigardado. Mi sciis, ke li estas nova estro sendita de la komunista registaro. Oni diris, ke antaŭ la nova Ĉinio li estis kaŝa partiano, kaj iam lernis Esperanton, pri kio mi tute ne sciis ĝis lia apero.

„Mi aranĝos al vi novan taskon”, ordonis la nova estro.

„Kian taskon? Mi ne havas kulpon. Mi nur lernas fremdan lingvon, kiam ĉiuj ripozas sen laboro”, mi time volis senkulpigi min.

„Knabo, ne timu. Mi ŝatas junulon lerneman. Mi donas al vi taskon instrui Esperanto-kurson, kiun mi organizos baldaŭ en nia poŝtocentro”, decide ordonis la nova estro, kaj amike donis al mi sian manon. „Saluton!”

„Saluton? Kio ĝi estas?” mi volis scii, demandante al la nova estro.

„Saluton estas nihao 1 ”, milde ridas la nova estro.

„Saluton!” mi voĉimitas lian prononcon mallaŭte.

„Saluton! Vi jam estas nova esperantisto kaj nia samideano.”

„Mi ne scias, kio estas Esperanto.” Mi hontis je tio.

„Ĉu? Kiun lingvon vi lernas?” demandis la nova estro.

„La anglan mi lernas, sed mi ne posedas ...” mi respondis.

„Ne gravas. La angla kaj Esperanto estas similaj. Vi kapablas instrui Esperanton”, la nova estro diris elokvente kiel fakulo.

„Permesu al mi pripensi. Mi eĉ ne havas lernolibron de Esperanto”, mi hezitis.

„Mi kredas je vi, kaj ordonas al vi ĉi tiun taskon. Jen estas via instrulibro.” Dirante tion, la nova estro donis al mi unu libreton maldikan kiel propaganda folio.

Kion fari? Mi estis juna, kaj unuafoje renkontis tian stilon simplan, sinceran, ankaŭ nerifuzeblan. Fakte min kuraĝigis tia stilo esprimita de la revolucia partiano kontraŭ malfacilo. Je tia stato mi petis kelkajn tagojn por ekkoni Esperanton.

Post kelkaj tagoj mi jam povis legi la libreton. Fakte ĝi estis tre simpla, konsistante el la alfabeto kaj iuj sloganoj ekz. „Esperanto estas revolucia lingvo”, „La vivo estas batalo”, „Lernu Esperanton por la nova Ĉinio”, krom ĉiutagaj akuzativaĵoj „Saluton!”, „Bonan tagon!”, „Bonan nokton!” ktp. Kia lernolibro! Mi jam ne havis la antaŭan timemon. Ŝajne la nova estro pravis, ke mi estas kapabla instrui la kurson. Nun mi sciis ankaŭ, ke la nova estro havas la familian nomon Lin.

Mi iris trankvile al la oficejo de la nova estro Lin.

„Saluton!” Mi jam staris antaŭ lia ofictablo.

„Saluton!” La nova estro Lin kutime donis al mi sian manon, kaj ĉi-foje lia „Saluton!” estas iom intimvoĉa.

„Estimata estro Lin, mi deziras akcepti tiun taskon”, mi eldiris la decidon sen timo.

„Ne estu estimata estro, sed kamarado Lin”, li korektis mian titolvokon. „Tio estas malbona kutimo de feŭdismo. Nomu min kamarado Lin”, li klarigis al mi. „Ni ĉiuj estas revoluciaj kamaradoj, kiuj kune konstruas la novan socialisman Ĉinion.”

Jes, tio estis nova kaj freŝa al mi, kaj mi senkonscie fariĝis sindonema sekvanto de la estro Lin. Mi volis eĉ ĵeti min en iun taskon je lia ordono.

Baldaŭ okazis la kursa ceremonio en nia poŝtocentro. La estro Lin kaj mi staris sur la podio. Li elokventis kaj konvinkis ĉiujn ĉeestantojn, ke Esperanto estas revolucia lingvo, kaj lerni Esperanton estas revolucia tasko. Li estis vera oratoro staranta sur la podio, sed mi staris sur la podio kiel fajrpoto, sentante tre akran okulumon de fraŭlinoj, kiuj taksis min kiel eksponaĵon. Poste, kiam mi parolis, mi fariĝis balbutanto. Ĉiuj ĉeestantoj ridis pro amuzo.

La ceremonio estis raportita kun bela foto en la urba ĵurnalo, kaj aperis ankaŭ kiel konciza novaĵo en la ŝtata gazeto El Popola Ĉinio . Fakte en la nova socio oni interesiĝis pri novaj, eĉ kuriozaj aferoj, kaj Esperanto apartenis al tiaj aferoj. Poste, dum la kursado kelkfoje intervjuis min pri la kurso ĵurnaloj kaj revuoj. Tiuj intervjuoj konatigis min kiel novaĵulon tra la urbo. Pri tio estro Lin estis kontenta, ĉar li estis entuziasma esperantisto, ĝustadire Esperanto-propagandisto aŭ Esperanto-salutisto, kion mi konfirmis nur duonjaron post mia lernado de Esperanto.

Jes, post duonjaro pli kurioza afero trafis min. Mi ricevis neatenditan leteron de la fama profesoro Io Zhou. Li volis inviti min instrui Esperanton en la Nordokcidenta Universitato en nia urbo! Profesoro Io estas ĝentila kaj sincera, sed mi estis maltrankvila, ĉu mi kiel mezlernejano povus instrui en universitato? Kvankam mi jam estis kuraĝa, influate de la revolucia kamarado Lin, tamen mi ankoraŭ ne aŭdacis instrui en la universitato. Kompare en la poŝtocentro mi instruis al poŝtistoj kaj oficistoj, kiuj partoprenis mian kurson diverscele, ĉu por novaĵo, ĉu por amikiĝo, eĉ por flati al estro Lin, sed universitataj studentoj certe bezonus lingvoscion, kion mi ne posedis. Kion fari? Mi silentis antaŭ la tento, ne respondante al profesoro Io.

La sekvan tagon estro Lin alvokis kaj demandis min, ĉu mi ricevis leteron de profesoro Io.

„Jes, mi ricevis, sed ...” mi ne kapablis klarigi mian penson.

„Kamarado Lju, mi komprenas vian timon”, estro Lin konsilis. „Vi scias, ke generalo Linbo fariĝis korpusa estro en sia dek-oka jaro, kaj en la Pekina Universitato kelkaj famaj profesoroj evoluis el mezlernejanoj kiel vi ...”

„Sed tio okazis en revolucia tempo ...” mi komentis.

„Jes. Nuntempe estas la nova Ĉinio kaj nova periodo de la socialisma revolucio pli granda ol ajna tempo”, estro Lin fervore stimulis min. „Ni nun konstruas novan socion, ni devas superi ĉiujn kutimaĵojn. Vi rajtas instrui en universitato, ankaŭ laboristoj kaj kamparanoj rajtas instrui en universitato!”

Jen en tia tempo ĉio povis okazi, kaj mi komencis instrui Esperanton en la universitato. Sed sendube mi ne posedis Esperanton, aŭ mi ne havis sufiĉan tempon por ellerni Esperanton, aŭ ĉiuj estis malstudemaj krom pri novpolitika fervoro. Mia instruado pri Esperanto daŭris nur unu semestron. Poste alvenis ventego de la rusa lingvo kiel komunisma eduko devigita al ĉiuj studentoj, kaj ankaŭ okazis politikaj movadoj unu post aliaj, kaj Esperanto hazarde trafis min kaj destine ne konvertis min. Malgraŭ ĉio danke al Esperanto mi saltis de la poŝtocentro en la universitaton. Nun mi estas profesoro de la angla lingvo, kiun mi neniam neglektis ĝis nun, kvankam hodiaŭ mi ne povas libere interparoli angle kun Miss Katina Carry. Sed Esperanton kiel donacaĵon mi jam redonis al estro Lin. Mi ne ŝatas nomi lin kamarado, ĉar mi ne estas partiano. Mi ankaŭ ne sentas min lia samideano, ĉar mi ne posedas Esperanton, aŭ ne volas posedi Esperanton. Jen tio estas mia rakonto. Mi ne povas helpi vian samideanon Katina Carry.

Mi foriris de profesoro Lju, formale adiaŭinte sen la sento de samideaneco kutima inter esperantistoj. Ekstere, mi sopiris freŝan aeron, kaj mi havis novan lecionon, ke en la pionira tempo Esperanto apartenis ĉefe al kredantoj je la idealo de Esperanto, kaj kiel lingvo ĝi fakte ne estis grava. Mi kapleve rigardis la serenan ĉielon kun la brila suno, konsciante, ke en la mondo ne ekzistas mirakla maniero por lerni negepatran lingvon, eĉ por ellerni la facilan lingvon Esperanto ĉiuj devas senti fervoron, havi sufiĉan tempon kaj longan praktikon. Se ne, ankaŭ profesoro ne povas posedi Esperanton.


---

# Unika transporto

**Published:** 2022-04-01

**URL:** https://www.monato.be/2022/013010.php?p

**Author:** Frantiŝek BINA

**Categories:** Aktuale, ĈEĤIO, Turismo

Post granda incendio en la jaro 1515 oni konstruis en la ĉeĥa urbo Most malfrugotikan preĝejon omaĝe al Ĉieliro de Maria. La projekton faris Jakob Haylmann, lernanto de arkitekto Benedikt Ried.

La preĝejo famiĝis en 1975, kiam oni translokis ĝin. La tiama registaro decidis savi la konstruaĵon. Ties tereno estis bezonata por elfosado de brunkarbo. Sur reloj oni transportis la preĝejon je distanco de 841,1 m.

La unika translokado estas registrita en la Guinness-libro de rekordoj. La tuta pezo de la preĝejo estis 12 000 tunoj. Sur la nova loko ĝi ekfunkciis la 4an de novembro 1988, sed la konsekro okazis nur en 1993. La preĝejo estas malfermita por vizitantoj.


---

# Malfacilas esti najbaro de potenca lando

**Published:** 2022-04-01

**URL:** https://www.monato.be/2022/013025.php?p

**Author:** Tea TURMANIDZE

**Categories:** Aktuale, KARTVELIO, Strangaj sortoj

En Kartvelio la 1an de oktobro estis arestita la eksprezidento Miĥeil Saakaŝvili. En prizono li protestas kontraŭ sia aresto per malsatstriko. Ekde 2013 la ĝenerala prokuroro lanĉis plurajn akuzadojn pri krimaj aferoj, kaj li petis ekstradicion el Ukrainio, kie Saakaŝvili daŭrigis sian politikan aktivecon. La pundaŭro en tiaj aferoj atingas 6 jarojn da mallibereco. Memorindas, ke en 2012 la partio de Miĥeil Saakaŝvili malvenkis ĉe la parlamenta elektado. En 2013 li senprobleme lasis sian postenon je la fino de sia dua prezidenteco. Tia politika ŝanĝiĝo ne okazis ĉie en la eks-sovetiaj respublikoj, des malpli pacmaniere. Dum la naŭ jaroj de sia prezidentado Saakaŝvili rekonstruis la landon per interna kaj eksterlanda politiko. Unu el liaj ĉefaj celoj estis, ke Kartvelio alproksimiĝu al kaj estontece eĉ integriĝu en Eŭropa Unio. En majo 2021 la ukraina prezidento Volodimir Zelenski donis al Saakaŝvili, kapabla politikisto, la taskon gvidi la oficejon pri plenumado de reformoj.

Kartvelio dufoje ricevis la eblon sendependiĝi el rusa regado. Unuafoje en majo 1918, kiam post la rusa revolucio en 1917, Kartvelio deklaris sian sendependecon. Per parlamenta elektado gajnis socialdemokrata partio kaj ĝia gvidanto Noe Jordania fariĝis ĉefministro. Dum tri jaroj da sendependeco, Kartvelio sukcesis starigi konstitucion, ricevi internacian apogon, kaj krei nacian armeon. Tamen en februaro 1921 la ruĝa armeo invadis Kartvelion kaj la kartvela estraro devis elmigri en Francion. El tiu lando ili organizis ribelon kontraŭ la bolŝevisma okupado kune kun la kaŭkaza sendependa komitato, ĵus kreita. Post unu semajno da bataloj, la bolŝevistoj mortigis 3000 ribelulojn, komencis subpremi la kaŭkazajn popolojn. Tio malaperigis la novan ideon de kaŭkaza unuiĝo, kiu estis la ununura eblo, ke iam daŭre la kaŭkazaj regionoj sendependiĝu el la rusa imperio. Noe Jordania, la unua demokrata prezidento, mortis eksterlande.

Duafoje disvastiĝis naciaj movadoj dum la regado de Gorbaĉov kaj krizo de Sovetio. En aprilo 1989 la sovetia armeo frakasis pacan manifestacion en la ĉefurbo de Kartvelio, Tbiliso, kaj homoj estis mortigitaj. En aprilo 1991 per referendumo la popolo amase voĉdonis favore al la sendependiĝo de Kartvelio. Unu el la gvidantoj de la nacia movado, Zviad Gamsaĥurdja, iĝis la prezidento de la respubliko Kartvelio. La registaro en Moskvo kompreneble ne ŝatis la rezulton de tiu referendumo kaj malfaciligis la starigon de la kartvela estraro. Krom ekonomie, la rusa potenco, danke al osetaj kaj abĥazaj separatistoj en la aŭtonomaj respublikoj, komencis krei teritoriajn problemojn. Ĝi ankaŭ bone sukcesis helpi la batalojn inter la kartvelaj opoziciaj partioj, kaj en tiu grava momento ne okazis unuiĝo de la kartveloj. Decembre de 1991 armea grupo, financata pere de sekretaj servoj, renversis la tutnovan sendependan respublikon. Januare de 1992 la prezidento Gamsaĥurdja forfuĝis kun sia estraro kaj elmigris en Ĉeĉenion. Tio kreis la kialon por nova batalo inter kartveloj, kie mortis multaj homoj. La popolo agadis por revenigi la rifuĝintan prezidenton kaj enprofundiĝis en milito inter kartveloj. En malklara situacio, en decembro 1993, oni mortigis en Ĉeĉenio la prezidenton.

Post Gamsaĥurdja, ĉefe pro la intelektularo, revenis kartvelien el Moskvo Eduard Ŝevardnadze (origine kartvela). En intervjuo li komparis tiun revenon al falo en bolantan kupron. Li pravis, ĉar tiutempe la enlanda situacio estis kaosa: perfortaj agadoj, mortigoj ... ĉiu milito alportis al la lando novajn rifuĝantojn. Ĝis 2008, pro la milito kun Rusio en suda Osetio, la lando ankoraŭfoje perdis teritoriojn kaj ricevis novajn rifuĝantojn.

Ŝevardnadze, kies internacia kromnomo estis „blanka lupo”, estris Kartvelion ĝis 2003. Tiam la popolo perdis la esperon, ke li povos vere helpi kaj evoluigi la landon. Okaze de la paca „roza revolucio” kartvelaj manifestaciantoj eksigis lin el lia prezidenta posteno. Per novaj prezidentaj elektoj gajnis la 36-jaraĝa Miĥeil Saakaŝvili, kiu nuntempe troviĝas en prizono.

Pri la nuna situacio la kartvela popolo denove malkuniĝas en du flankojn. Unu, kiu ankoraŭ ŝatas la eksprezidenton Miĥeil Saakaŝvili. La dua, kiu daŭre ŝatas la agadojn de la nuntempa reganta partio Kartvela Revo, kreita de la milionulo Bidzina Ivaniŝvili, kiu riĉiĝis en Rusio kaj ĝis nun estas grava ludanto en la politika vivo. Eĉ la nuntempa prezidentino, Salome Zurabiŝvili estis antaŭenpuŝata de li. Pasintjare, la 2an de oktobro, okazis baloto por la parlamenta kaj regiona elektoj, kiu ĝuste montris tiujn du flankojn.

Duono de la partoprenantoj denove deziras la rusan oligarkon pro malsamaj kialoj: por la plej riĉaj defendi siajn komercajn aferojn kaj postenojn, aŭ simple revenigi la pacon kun Rusio kiel antaŭe dum la „bona sovetia tempo”. Ili malaprobas la usonan kaj eŭropan aliancojn, ĉar Rusio pli proksimas kaj pli gravas iliaopinie.

La alia duono de la partoprenantoj neniam povos pardoni al Rusio la verŝitan sangon en Kartvelio ekde 1801, ĉefe dum la sovetia regado. Por ili estas ŝoke forgesi la propran historion, des pli kiam kelkaj popolanoj fieras ĝis nun pri la sovetia kaj kartveldevena tirano Stalin. Ili definitive diras NE al rusa okupado en la perditaj teritorioj kaj al la agresema politiko. Tio ne signifas malamon al la rusoj, kiuj multe vizitas la belan turistan landon kaj ankoraŭ multe aĉetas kartvelajn produktaĵojn, tamen ili ne deziras reveni pasintecen.

Notindas, ke proksimume duono de la popolo ne partoprenis, ĉar ili fidas neniun kaj nenion. Eĉ ili ne vidas la signifon de tiu politika batalo.

La 30an de oktobro okazis la dua baloto. Per malgranda diferenco gajnis la kandidatoj de la nuntempe reganta partio Kartvela Revo. La homoj, kiuj deziris politikajn ŝanĝojn, jam komencis protesti per manifestacioj en ĉiuj grandaj urboj. La eksprezidento Miĥeil Saakaŝvili daŭre malsatstrikas en prizono kaj lia sanstato ĉiutage iom pli malboniĝas. Grava postulo de la manifestaciantoj estas la liberigo de Saakaŝvili, kaj antaŭ ĉio la permeso transloki lin en normalan malsanulejon, ĉar tiu de lia prizono ne havas la bezonatajn servojn por bone prizorgi lin.

La nuntempa prezidentino Salome Zurabiŝvili dum informkunveno anoncis, ke ŝi neniam jesos al lia liberigo. Malstabileco utilas nur por la interesoj de la malamikoj de la lando!

Kiel la suko de vinbero, kiu devas trairi longan procezon ĝis ĝi fariĝos vino, Kartvelio trapasas ankaŭ longan periodon post la sendependiĝo el Sovetio.


---

# Rapida kresko por naciisma partio

**Published:** 2022-04-01

**URL:** https://www.monato.be/2022/013041.php?p

**Author:** Robert NIELSEN

**Categories:** Aktuale, IRLANDO, Politiko

La polemika naciisma partio Sinn Féin rapide kreskas laŭ enketoj, kiuj sugestas, ke malgraŭ siaj ligoj kun IRA, ĝi povus gvidi la sekvan registaron. Se tio okazos, unuafoje en la historio de Irlando la plej granda partio en la registaro estos partio de la maldekstro.

Laŭ nova opinisondo, 37 % de la enketitoj voĉdonus por Sinn Féin , kiu neniam estis tiom populara kaj superas siajn konkurantojn Fine Gael (21 %) kaj Fianna Fáil (20 %). En la parlamenta voĉdonado en 2020, la tri partioj ricevis preskaŭ samajn kvantojn da voĉoj. Tio montras kiel rapide Sinn Féin kreskas.

La partio estas polemika, ĉar ĝi estas la politika flanko de la Irlanda Respublikana Armeo (IRA) kaj subtenis la militon kontraŭ brita rego de Nord-Irlando inter 1968 kaj 1998. IRA estas nomita terorisma organizaĵo de la Respubliko Irlando kaj internacie, kaj kelkaj politikistoj de Sinn Féin estis enprizonigitaj pro teroristaj krimoj. Gerry Adams, prezidanto de la partio inter 1983 kaj 2018, ĉiam refutas la onidirojn, laŭ kiuj li estis altnivela membro de IRA.

Male al iuj naciismaj partioj en Eŭropo, Sinn Féin ne estas kontraŭ enmigrantoj aŭ Eŭropa Unio, ĝi estas maldekstrisma kaj kontraŭis Briteliron. La nuna prezidanto, Mary Lou McDonald, strebas konstrui novan bildon de la partio kaj allogi novajn voĉdonantojn ekster ĝia tradicia naciista kerno. La partio fortas inter junuloj, la laborista klaso kaj loĝantoj apud la landlimo kun Nord-Irlando, sed enketoj montras, ke la subteno kreskas en la meza klaso. Ĝi atingas pli da konsento pro siaj proponoj por pli granda ŝtata investo en la ekonomio, precipe por konstruado de domoj kaj universala sansistemo, sed la kritikantoj asertas, ke tio estas nur popularismo.

Unu el la ĉefaj promesoj de la partio estas referendumo en Nord-Irlando por demandi al la loĝantoj, ĉu ili volas aparteni al Britio aŭ al Irlando. Kvankam la celo de unuiĝinta Irlando delonge estas naciista revo de la irlandaj katolikoj, la porbritaj protestantoj pasie kontraŭas tion. Ili timas, ke ili estos malrespektataj aŭ eĉ subpremataj se ili iĝos minoritato. Ĉar la protestantoj ĉefe konsideras sin britoj, ili timas esti fremduloj en Irlando. Dum la pasintaj du jardekoj, malstabila paco regas Nord-Irlandon, sed la strebo por unuiĝinta Irlando povus detrui ĝin.

La politikon de la Respubliko Irlando tradicie regas la centra-dekstraj partioj Fianna Fáil kaj Fine Gael , kiuj kuniĝis en registaro por la unua fojo pasintjare (kun ankaŭ la Verduloj), parte por bloki Sinn Féin . Se tiu lasta partio daŭre profitos de la popola subteno ankaŭ dum la sekva parlamenta voĉdonado, ĝi probable estos la ĉefa partio de la sekva registaro. Tio estus ne nur la unua maldekstrisma registaro de Irlando, sed ankaŭ la unua kun ina ĉefministro.

Ĝis tiam, la partio diros la tradician naciisman sloganon kun pli kaj pli da fido: Tiocfaidh ár lá („Venos nia tago”).


---

# Pri Kroatio itale

**Published:** 2022-04-01

**URL:** https://www.monato.be/2022/013057.php?p

**Author:** pp

**Categories:** Aktuale

Jam en 1995 aperis en MONATO recenzo pri Kroata milita noktlibro , unu el la plej popularaj verkoj de Spomenka Štimec. La detaloj pri la milito, kiun ŝi priskribas, kaj kiu postlasis tiom da vundoj – ni pensu nur pri Vukovar, Prijedor, Sarajevo – iom post iom forflosas el la memoro. Sed simile stultaj kaj kruelaj militoj ripetiĝas diversloke en la mondo. La temo restas do triste aktuala kaj i.a. pro tio eldonejo Edistudio nun eldonis italan tradukon de la verko de Štimec: Taccuino notturno della guerra croata .


---

# Svislando sen armeo

**Published:** 2022-04-01

**URL:** https://www.monato.be/2022/013069.php?p

**Author:** Dieter ROOKE

**Categories:** Aktuale, PACMOVADO, Moderna vivo

Dum multaj jarcentoj la svisa ŝtato difinis sian ekziston per la slogano: „Svislando ne nur havas armeon: ĝi mem estas armeo”.

Svislando estas malgranda ŝtato. Ĝi nomas sin demokrata kun popolaj referendumoj, iniciatoj kaj politikaj partioj, kaj estas konata kiel lando de bankoj, bovinoj – kiuj donas multe da lakto – kaj ĉokolado.

En 1982 estis fondita la pacisma grupo „Svislando sen armeo” 1 , kiu subtenis popolan iniciaton por forigo de la svisa armeo. Tamen, laŭ referendumo nur 35,6 % de la voĉdonantoj emis al la forigo.

La grupo aktivis kontraŭ la aĉeto de militaviadiloj F/A-18 kaj organizis manifestaciojn kontraŭ la milito en Jugoslavio. En ĉi tiu jarcento ĝi prezentis sukcesan iniciaton kontraŭ la milita engaĝiĝo de la svisa armeo eksterlande, sed la enkonduko de civila pacoservo en Svislando malsukcesis, ĉar nur 21 % de la civitanoj subtenis ĝin. La grupo subtenis la aliĝon de Svislando al UN.

En 2013 „Svislando sen armeo” apogis referendumon, per kiu 53,8 % de la voĉdonantoj kontraŭis la aĉeton de svedaj militaviadiloj Gripen .

„Svislando sen armeo” aktivas kontraŭ deva militservado kaj privataj armiloj.

En la lastaj jaroj la grupo instigas al iniciatoj kontraŭ la investo de bankoj en entreprenoj produktantaj militilojn. En 2021 post longa debato la parlamento decidis malpermesi la eksportadon de militmaterialoj al ŝtatoj engaĝiĝintaj en konfliktoj.

En 2020 50,1 % de la voĉdonantoj aprobis la aĉeton de novaj aviadiloj por la armeo.

Post la militministreja jesa decido koncerne la aĉeton de usondevena militaviadilo F-35, alianco de socialdemokrata partio – verda partio – kaj pacifistaj grupoj nun kolektadas la 100 000 subskribojn necesajn por malebligi la aĉeton.


---

# Financaj zorgoj por Valonio

**Published:** 2022-04-01

**URL:** https://www.monato.be/2022/013073.php?p

**Author:** Ivo DURWAEL

**Categories:** Aktuale, BELGIO, Ekonomio

Belgio estas federacia lando. La regionoj (la flandra, la valona kaj la brusela ĉefurba regiono) havas propran registaron kaj ankaŭ respondecas pri siaj financoj, krom por la specifaj respondecoj de la federacia registaro.

La valona ŝuldo kreskis dum pli ol dek jaroj (vidu tabelon 1). Kiel ĉie en la okcidenta mondo, pro la kronvirusa epidemio la regiono devis elspezi grandajn sumojn por subteni la ekonomion. Nun la deficito en la jara buĝeto atingas danĝeran nivelon. Sen drastaj rimedoj, oni taksas, ke la deficito altiĝos en 2026 al 46 miliardoj da eŭroj, kio egalas al preskaŭ la trioblo de la jaraj enspezoj. Sekve de la deficitoj Valonio nuntempe pagas 600 milionojn jare pro rento, en periodo, kiam la rentonivelo ege malaltas.

Valonaj registaroj provis diversajn projektojn por revigligi la ekonomion, kiuj jam havis favorajn efikojn. Tio tamen ne sufiĉis por ŝanĝi la deficitan tendencon.

Valonio spertas diversajn malhelpojn. Nur unu kvinono de la entreprenoj okupiĝas pri eksporto. En oktobro/novembro 2021 la loĝantaro proksimiĝis al monda rekordo de infektitoj. La meza enspezo malplias je 15 % kompare kun Flandrio, kaj la senlaboreco plias. La transportstrukturoj estas pli kompleksaj ol en Flandrio, sed ankaŭ malpli prizorgataj.

Aldoniĝis nekredeblaj zorgoj en 2021 pro la inundoj en Belgio kaj Germanio. La brita organizaĵo Christian Aid taksas ĝin la due plej multekosta katastrofo en la mondo en 2021. Precipe en orienta Valonio, la ruinigoj pro la akvotorentoj postlasos spurojn dum jaroj.

La asekurkompanioj malfermis 63 000 dosierojn pri damaĝoj por sumo de 2,1 miliardoj da eŭroj. 23 000 domoj, 220 pontoj kaj 100 km da vojoj detruiĝis. 41 homoj mortis. La veterprognozistoj ja avertis, sed eble iuj instancoj nesufiĉe rapide alvokis al evakuado. Post la katastrofo evidentis, ke la komunumoj ne disponas pri la necesa infrastrukturo por forpreni tunojn da fatraso. 14 000 familioj ne plu havis loĝlokon. Ĉe 20 000 mankis elektro aŭ gaso aŭ trinkakvo. Feliĉe la bildoj tiom trafis, ke alvenis miloj da volontuloj, eĉ ĝis en 2022, precipe el Flandrio, por laŭeble rebonigi per disdono de nutraĵoj, alporti materialojn por helpi en la rekonstruado kaj kuraĝigi senesperulojn. La trafitaj domoj ankaŭ suferas pro akvosaturitaj muroj, dum daŭris duonjaron por ĉie redisponigi gason kaj elektron.

Tian kataklismon Valonio ne povas ripari. Ĝi petis helpon de la federacia registaro kaj ricevis prunton de 1,2 miliardoj da eŭroj. Ĉar temas pri prunto, tio signifas, ke iam oni devos repagi la ŝuldon. Sed pro la klimatŝanĝiĝoj spertuloj avertas, ke tia unika fenomeno plej verŝajne pli kaj pli ofte ripetiĝos, mezume ĉiun 20an jaron. Tio necesigos grandajn strukturlaborojn en la riveroj. Ĉi-rilate ne jam ekzistas detala studo, sed en unua kostotakso oni parolas pri 3 miliardoj da eŭroj.

Do evidentas, ke regas granda timo. La gvidantoj kunvokis grupon de financaj spertuloj. Ili konsilis jenan eblan solvon: reduktu la deficiton je unu procento ĉiujare. Spontanee oni povus pensi, ke la forigo de deficito tiel daŭros ankoraŭ jarcentojn. Sed la fakuloj kalkulis, ke per sistema respekto de tiu regulo ekde 2026 okazos esenca ŝanĝo, tiel ke la deficito pli kaj pli rapide malkreskos (vidu tabelon 2). La valona ministro pri financo ankaŭ jam difinis, ke oni sisteme kaj rigore esploru ĉiun elspezon pri ebla redukto aŭ nuligo.

Oni esperu, ke la valonoj sukcesos en tiu procedo, sed la vojo estos ege malfacila kaj por la politikistoj kaj por la loĝantoj. Sendube ankoraŭ venos stumbloj pro internaj politikaj premoj. La valona ministro pri financoj, Jean-Luc Crucke, demisiis pro tensioj kun sia partiestro. Kaj tro fruas por scii, ĉu la anstataŭanto konservos la proponitan doktrinon.


---

# Litova komerco blokita pro Tajvano

**Published:** 2022-04-01

**URL:** https://www.monato.be/2022/013089.php?p

**Author:** LAST

**Categories:** Aktuale, INTERNACIAJ RILATOJ, Ekonomio

En novembro 2021 la tajvana ministrejo pri eksteraj aferoj raportis, ke Tajvana Reprezenta Oficejo komencas laboron en Litovio. La malfermo de la reprezentejo emfazas „novan kaj promesplenan vojon en duflankaj rilatoj inter Tajvano kaj Litovio”, la raporto diras. La oficejo en Vilnius estis prezentita kiel tajvana oficejo por komercaj rilatoj, sed ĝi ankaŭ pritraktos konsulajn aferojn.

La decido de Litovio permesi al Tajvana Reprezenta Oficejo agi en la lando nome de la tajvananoj kolerigis Ĉinion, kiu protestas kontraŭ ajnaj provoj de Tajvano agi kiel sendependa ŝtato. Aliloke en la mondo, tajvanaj reprezentejoj agas nome de la ĉefurbo Tajpeo, sekvante internacian konsenton, ke tia nomo ne kontraŭas la politikon de „integra Ĉinio”, kiu malpermesas, ke Tajvano estu traktata kiel aparta ŝtato. 1

La ĉina ministrejo pri eksteraj aferoj deklaris, ke tiu ĉi ago de Litovio kontraŭas al ĉina suvereneco kaj teritoria integreco kaj estas serioza enmiksiĝo en la internajn aferojn de Ĉinio. „La ĉina registaro esprimas rigoran proteston kaj fortan kontraŭstaron rilate al tiu ĉi ege terura ago kaj prenos ĉiujn necesajn rimedojn por defendi nacian suverenecon kaj teritorian integrecon. La litova flanko respondecas pri ĉiuj rilataj konsekvencoj”, atentigis la ĉina flanko.

Reagante al la situacio Ĉinio revokis sian ambasadoron en Litovio kaj postulis, ke Litovio faru same.

Gabrielius Landsbergis, la litova ministro pri eksteraj aferoj, klarigis, ke la tajvana reprezentejo en Vilnius estas malfermita por disvolvi ekonomiajn rilatojn kun Barato kaj Pacifiko, sed ĝi ne havos diplomatian statuson. Laŭ li, Ĉinio estis informita pri la inaŭguro de tiu reprezenta oficejo en Litovio.

La ministro substrekis, ke la ŝtato havas intereson forĝi pli fortajn ligojn kun demokrataj landoj. „Ni opinias, ke la ekonomiaj rilatoj starigitaj kun demokrataj ŝtatoj estas pli firmaj kaj longdaŭraj. Ili pli baziĝas sur la principo de la jura regado, do ili pli konformas al la interesoj de Litovio”, li diris.

Litovaj entreprenistoj tuj spertis, ke la disputoj inter Vilnius kaj Pekino forte komplikas la komercon inter ambaŭ. La registaro trankviligas dirante, ke disvolviĝo de rilatoj kun Tajvano helpos al litovaj kompanioj malkovri novan promesplenan merkaton.

Litovaj varoj estis haltigitaj antaŭ la ĉina doganejo kaj ne povis eniri la landon. Ankaŭ alilandaj produktaĵoj, entenantaj erojn produktitajn en Litovio, iĝis malbonvenaj en Ĉinio.

Litovaj eksportistoj plendas, ke Ĉinio ne plu bezonas litovajn produktojn. Granda lignovenda kompanio eĉ menciis pri intenco translokiĝi el Litovio. Granda laktofabriko asertis, ke la vendo ĉesas kaj ke antaŭe farita grava kunlaboro velkas. Eĉ litovaj cerealoj ne plu veturas sur la silka vojo.

Unu el la plej rimarkindaj faktoj rilatis al 20 000 boteloj kun litova rumo. La rumo estis unue sendita al Germanio kaj de tie estis transportita al kontinenta Ĉinio, sed tiu ĉi rifuzis plenumi doganajn formalaĵojn. Rezulte Tajvano aĉetis tiun rumon, kiun Ĉinio ne enlasis, kaj poste organizis prezenton de litova rumo por alkoholaĵaj importkompanioj. La litovan rumon tajvananoj aĉetis kiel dankesprimon al Litovio.

Kvankam la perdoj de iuj kompanioj povas esti doloraj, laŭ aserto de ekonomikistoj ĉi tio ne devas fariĝi grava damaĝo al la ekonomio de la lando. En 2020 Ĉinio estis la dek-trie plej granda komerca partnero de Litovio, kun entuta komerca sumo de 1,5 miliardoj da eŭroj. La komerco estas plejparte unuflanka: Ĉinio vendis al litovoj varojn je valoro de 1,2 miliardoj da eŭroj kaj la eksporto de Litovio al Ĉinio sumiĝis je nur 0,3 miliardoj. Laŭ datumoj de la ministrejo pri eksteraj aferoj, Ĉinio estas la sepe plej granda importpartnero, sed nur la 22a eksportpartnero.

Qu Baihua, la provizora ĉina aferŝarĝito en Litovio, rimarkiginte en gazetara konferenco, ke nunaj ĉin-litovaj rilatoj spertas malfacilan situacion, menciis, ke se Litovio volas redukti streĉon kaŭzitan de apero de tajvana reprezentejo en Litovio, ĝi devas korekti la eraron, tio estas ŝanĝi la nomon de la tajpea reprezentejo. Li klarigis, ke la vortoj „Tajvano” kaj „tajvananoj” en ĉina lingvo sonas idente.

Gitanas Nausėda, la prezidanto de Litovio, substrekis, ke la nomoj de la tajvana reprezentejo en litova kaj ĉina lingvoj estu identaj, ĉar nun problemon kaŭzas la ĉinlingva nomo de la oficejo. Li asertis, ke tre gravas normaligi la rilatojn litov-ĉinajn kaj strebi al tio, ke entreprenistoj de Litovio ne spertu malprofiton. Tiu ĉi prezidanta aludo tuj estis bonvenigita de la ĉina ministrejo pri eksteraj aferoj. „Agnoski la eraron estas paŝo en la ĝusta direkto, tamen ankoraŭ pli gravas ekagi”, substrekis reprezentanto de la ĉina ministrejo pri eksteraj aferoj Wang Wenbin.

Eŭropa Unio apelaciis al Monda Organizaĵo pri Komerco (MOK) pri la komercaj praktikoj de Ĉinio, kiujn la Unio konsideras diskriminaciaj kontraŭ Litovio. Notindas, ke la limigoj de Ĉinio ne respektas la regulojn de MOK pri komerco de varoj kaj servoj.

En eksterlandaj amaskomunikiloj jam aperis informo, ke Litovio intencas ŝanĝi la oficialan nomon de la tajvana reprezentejo tiel, ke ĝi plaĉu al ĉinaj aŭtoritatuloj – reprezentejo de tajvana popolo. Tamen Gabrielius Landsbergis neis tiun informon kaj li esprimis esperon, ke Ĉinio akceptos inviton partopreni en interkonsiliĝoj kun Eŭropa Unio. Tiaj interkonsiliĝoj estos sukcesaj ne nur solvante nunajn komercajn perturbojn, sed ankaŭ konfirmante longdaŭrajn firmajn solvojn.


---

# Daŭras la maljuniĝo

**Published:** 2022-04-01

**URL:** https://www.monato.be/2022/013093.php?p

**Author:** Julius HAUSER

**Categories:** Aktuale, SLOVAKIO, Moderna vivo

En januaro ĉi-jara la Oficejo pri Statistiko de la Slovaka Respubliko publikigis oficialajn rezultojn de la censo 1 farita en 2021. Unuafoje en la historio de la censo, loĝantoj povis elekti censformularojn ĉu en tradicia papera formo, ĉu en cifereca.

La rezultoj montras, ke Slovakio havas 5 449 270 loĝantojn, el kiuj 51,1 % estas virinoj. 53,2 % el la loĝantaro loĝas en urboj kaj 18,4 % havas altlernejan diplomon.

Konstateblas ankaŭ la maljuniĝo de la slovaka loĝantaro. La kvanto de loĝantoj ekster laboraĝo (de 0 ĝis 14 jaroj) estas 15,9 %, en laboraĝo (de 15 ĝis 64 jaroj) 67 % kaj emeritoj (ekde 65 jaroj) 17,1 %.

Laŭ analizistoj, Slovakio travivis demografiajn ŝanĝiĝojn en la lastaj jardekoj. La maljuniĝo de la loĝantaro havas rektan efikon en la evoluo de la tuta socio. Konkrete, dum la lastaj dek jaroj la nombro de loĝantoj en laboraĝo malkreskis je 5 %, kaj la nombro de emeritoj kreskis je 4,4 %.

La kialoj estas diversaj: ŝanĝiĝo de la homa sinteno, ekonomiaj kialoj, sukcesa laborkariero, familia vivmaniero, malkreskanta kvanto de naskiĝoj, libereco veturi tra la tuta mondo ktp.

Slovakion karakterizas relative stabila religia strukturo, kies historie plej granda kvanto apartenas al la katolika konfesio.

La censo montris, ke romkatolikan kredon konfesas 55,8 % de la loĝantaro. En komparo kun la jaro 2011 tio signifas malkreskon je 7 %. La due plej granda grupo de religianoj konfesis evangelian kredon de aŭgsburga konfesio (5,3 %), sekvas grekkatolika kredo (4 %) kaj kalvinisma kredo (1,6 %).

Tamen, nova tendenco estas la relative granda kresko de la ateistaro: preskaŭ 1,3 milionoj da loĝantoj, kio estas 23,8 % de la loĝantaro (en 2011 nur 13,4 %).

La plej granda etna minoritato estas la hungara, kiu konsistigas 7,75 % de la loĝantaro. Sekvas la romaa (1,23 %), la ĉeĥa (0,53 %), la rutena (0,44 %) kaj la ukraina (0,17 %).

La censo montris, ke la slovaka estas la gepatra lingvo de preskaŭ 82 % de la loĝantaro. La due plej multnombra lingvo estas la hungara (8,5 %), sekvata de la romaa (1,8 %), la rutena 2 (0,7 %) kaj la ĉeĥa (0,6 %). 1835 loĝantoj deklaris la slovakan gestolingvon kiel sian gepatran lingvon.


---

# Portreto de prezidento

**Published:** 2022-04-01

**URL:** https://www.monato.be/2022/013098.php?p

**Author:** Jiří PROšKOVEC

**Categories:** Aktuale, OPINIO, Kalvinisto el modestaj cirkonstancoj

La 13an de februaro 2022 la Federacia Asembleo reelektis Frank-Walter Steinmeier kiel germanan prezidenton per granda majoritato por pliaj kvin jaroj. Kiu estas tiu homo?

Steinmeier naskiĝis en 1956. Lia familio, kvankam ne riĉa, sukcesis ellabori modestan bonfarton. Li decidis fariĝi juristo kaj interesiĝis pri senhejmeco: havi komprenon kaj kompaton por homoj vivantaj marĝene de la socio estas por li memkompreneblaĵo. Pri sia religieco li diris: „Mia kredo inspiras mian agadon kaj private kaj politike. Sed mia kredo ne rajtas fariĝi temo de mia politiko – kaj neniam instrumento kontraŭ alikredantoj”.

Jam kiel juna studento ekaktivis Steinmeier politike. Ne hazarde fariĝis lia politika hejmo la Socialdemokrata Partio (SPD): tiam oficis la socialdemokrata kanceliero Brandt, kiu en 1971 enkondukis financajn subtenojn por studentoj. Tio ebligis studi ankaŭ al junaj homoj el malriĉaj familioj. En 1991 Steinmeier renkontis Gerhard Schröder, tiaman ĉefministron de la federacia lando Malsupra Saksio kaj postan kancelieron, kiu nomumis lin kiel sian proksiman kunlaboranton. En 2005 Schröder malgajnis balotojn, sed SPD formis koalicion kun Kristanaj Demokratoj (CDU) kaj la nova kancelierino Merkel surprize nomumis Steinmeier ministro de eksterlandaj aferoj. Li baldaŭ iĝis unu el la plej popularaj ministroj en ŝia kabineto.

La plej nigra makulo en la kariero de Steinmeier estas sendube la afero de Murat Kurnaz, turka civitano naskiĝinta kaj elkreskinta en Germanio. En 2001 li estis arestita en Pakistano kaj kiel suspektata teroristo enprizonigita en Guantanamo. Baldaŭ evidentiĝis lia senkulpeco, kaj usonanoj proponis liberigon. Sed Steinmeier - tiam komisiito pri spionservoj - malebligis la revenon al Germanio (malgraŭ daŭra restadpermeso). Ankaŭ Turkio ne volis zorgi pri li, tial Kurnaz restis enprizonigata pluajn kvar jarojn, ĝis kancelierino Merkel mem sin engaĝis en la afero kaj revenigis lin al Germanio. Steinmeier neniam konfesis, ke li faris eraron, kaj defendas sian decidon: „Oni devas nur imagi, kio estus, se okazus teroratako”.

Alia riproĉo koncernas lian rolon en la reformado de la sociala politiko dum la registaro de Schröder. La reformoj estis tiutempe tre disputataj kaj kondukis al la fino de la kanceliereco de Schröder en 2005 kaj grava krizo de la Socialdemokrata Partio. Steinmeier estis la „arkitekto” de la reformoj, kaj li diras pri ili: „Ne temis pri socialaj tranĉoj. Temis pri enlaborigo de homoj kaj en tio ni sukcesis”.

Malgraŭ la kritikoj Steinmeier restas unu el la plej popularaj germanaj politikistoj. Kiel ministro pri eksterlandaj aferoj li montris siajn kvalitojn: paciencon, kapablon aŭskulti kaj solvi problemojn. Kiam en 2017 oni serĉis novan prezidentan kandidaton, Steinmeier trovis vastan subtenon inter politikaj partioj. Germanaj prezidentoj tradicie ne havas politikan povon – tro malbonaj estis la spertoj kun fortaj prezidentoj en antaŭmilita Germanio. Estas grave, ke prezidento estas personeco, kiu ne dividas sed unuigas. Tiun rolon Steinmeier trovis. Ni vivas en tempoj de Trump kaj aliaj popolistoj, kreskas danĝeroj pro diktatorecaj reĝimoj en Ĉinio kaj Rusio, endanĝerigataj estas demokratioj en Pollando kaj Hungario. Aperas konfliktoj ankaŭ en Germanio pro la kreskanta divido de la socio sociale kaj politike. Steinmeier avertas: „Demokratio ne estas memkompreneblaĵo. Por demokratio oni devas batali, demokration oni devas defendi”. Ne surprize elektiĝis Frank-Walter Steinmeier germana prezidento por la dua oficperiodo per granda majoritato.


---

# Duonkonduktantoj en krizo

**Published:** 2022-04-01

**URL:** https://www.monato.be/2022/013099.php?p

**Author:** Alexander MIKISHEV

**Categories:** Aktuale, USONO, Moderna vivo

La kovima situacio influas ne nur la sanstaton de homoj, ilian interkomunikadon kaj laborajn planojn, sed ankaŭ ĉiujn industriojn: turismon, transportadon, komercon ktp.

Unu el la plej grandaj „malgajnantoj” en la pandemia tempo estas la industrio de duonkonduktantoj. Unue, la provizado (ĉefe el Ĉinio) de tiuj materialoj lastatempe havas plurajn problemojn, kaj due postulado pri ili konstante kreskas. Tion kaŭzis novaj projektoj por plia evoluo de la homaro: produktado de elektraj aŭtomobiloj, kreado de la nova komuniksistemo 5G k.a.

En Usono, por regi la provizadon de tiuj materialoj – kaj ankaŭ de aliaj, kiel manĝoproduktoj – estas formita speciala laborgrupo por kontroli interrompojn de provizado. La funkcion de la laborgrupo superrigardas la usona prezidanto.

La usona ministrejo pri komerco informis, ke lastjare la averaĝa postulo en la branĉo de duonkonduktantaj integraj cirkvitoj – icoj – kreskis je 17 % kompare kun 2019. Tiu miskongruo inter postulado kaj ebla proponado estas la plej granda iam ajn ekzistinta.

La ministrejo prognozas daŭran mankon de duonkonduktantoj. Kialo estas la kompleksa provizĉeno, ĉar ĝi dependas de la nuntempe pli kompleksaj rilatoj kun orient-aziaj partneroj (ĉinaj kompanioj). Tial la usona prezidanto proponis disponigi 52 miliardojn da dolaroj (ĉ. 46 miliardojn da eŭroj) por plia disvastigo de la usona produktado de duonkonduktantoj.

Unu el la kompanioj, kiuj urĝe bezonas trovi solvon por la manko de duonkonduktantoj, estas la fama Tesla , kiu zorgas pri senhalta produktado de akumulatoroj por siaj elektraj aŭtoj. Tiucele la kompanio subskribis kontrakton kun la aŭstralia kompanio Syrah Resources , kiu helpos provizi grafiton (minatan en Mozambiko) rekte al uzino en la usona subŝtato Luiziano.

Laŭ la kontrakto, Tesla aĉetos en 2025 ĝis 80 elcentojn de la tuta restrukturita grafito produktota en la luiziana uzino. Tiu kontrakto ne nur solvos la problemon pri akumulatoraj materialoj, sed ankaŭ malkreskigos la dependecon de Tesla koncerne produktojn importatajn el Ĉinio, kiu dominas en la grafito-merkato.


---

# Tumultaj rilatoj inter Parizo kaj Alĝero

**Published:** 2022-04-01

**URL:** https://www.monato.be/2022/013100.php?p

**Author:** Christian FABOSSOU

**Categories:** Aktuale, ALĜERIO - FRANCIO, Politiko

Lastan oktobron, post kutima peto pri rajtigo flugi super Alĝerio, la armeo franca eksciis pri la fermo de alĝeria aerspaco al francaj militaviadiloj. Jen nova kriza epizodo en la tumultaj rilatoj inter Parizo kaj Alĝero ekde la fino de la alĝeria milito.

La interkonsentoj de Évian en 1962 markis la finon de la armita konflikto inter Francio kaj la alĝeriaj sendependistoj, sed ne solvis la restaĵojn de la franca koloniado kaj de la milito inter la du landoj. Ambaŭflanke de Mediteraneo politikistoj daŭre blovas sur la ankoraŭ brulantajn ardaĵojn de tiu komuna historio. Dum en Francio iuj politikistoj ne hezitas flati la naciismajn sentojn de la viktimoj de ĉi tiu konflikto kaj de iliaj posteuloj, en Alĝerio Francio restas la ideala vickulpulo de ĉiuj politikaj reĝimoj por deturni atenton de la internaj politikaj malfacilaĵoj.

En 2020 la franca prezidento Emmanuel Macron petis Benjamin Stora, specialiston pri la nuntempa alĝeria historio, labori pri „la memoro pri koloniado kaj la milito en Alĝerio” por akordigi la du popolojn. „La temo de la koloniado kaj la milito en Alĝerio tro longe malhelpis la konstruadon inter niaj du landoj de komuna destino en Mediteraneo”, precizigis la misio-letero al Stora.

Samtempe la alĝeria prezidento Abdelmadjid Tebboune nomumis Abdelmadjid Chikhi ĝenerala direktoro de la Nacia Centro de Alĝeria Arkivo por plenumi similan laboron. La du historiistoj devis kunlabori. „Ni esperas, ke ili faros sian laboron en vero, sereneco kaj trankvileco por solvi ĉi tiujn problemojn, kiuj venenas niajn politikajn rilatojn, la komercan klimaton kaj bonan komprenon”, klarigis la alĝeria prezidento al la franca ĵurnalo L'Opinion .

Antaŭ la konkludoj de la misio de Stora, kiu rekomendis fortajn gestojn de la franca ŝtato por ripari kaj plibonigi la ligojn inter la du landoj, Emmanuel Macron jam iniciatis ian degelon en la franc-alĝeriaj rilatoj. Li redonis al Alĝero la restaĵojn de dudek kvar alĝeriaj batalantoj mortigitaj ĉe la komenco de franca koloniado en la 19a jarcento, malfermis francajn arkivojn rilatajn al la alĝeria milito inter la 1a de novembro 1954 kaj la 31a de decembro 1966, agnoskis la implikiĝon de la franca armeo en la malapero de la kontraŭkoloniisma kaj komunisma aktivulo Maurice Audin en Alĝero en 1957 kaj honoris la memoron de la harkioj. La harkioj estis alĝeriaj helpantoj de la franca armeo, buĉitaj je centoj de la Fronto de Nacia Liberigo (FLN) post la sendependiĝo kaj konsiderataj ĝis hodiaŭ kiel duaklasaj civitanoj en Alĝerio. Ilia sorto en Francio post la alĝeria milito estis apenaŭ enviinda.

Dum Benjamin Stora transdonis la konkludojn de sia laboro ekde januaro 2021, la raporton de Chikhi oni ankoraŭ atendas. Ĉi-lasta akuzis la francajn aŭtoritatojn unue, ke ili ne malfermis al li la francajn arkivojn; kaj due, ke ili ne transdonis oficiale la raporton de Stora al la alĝeriaj aŭtoritatoj. „Ĝi estas franc-franca raporto. Ĝi ne estas oficiale transdonita al ni,” li diris al la televidkanalo Al-Ĝazira la 22an de marto 2021.

Laŭ observantoj kaj en Francio kaj en Alĝerio, konfidi tian mision al Chikhi, ulo de la reĝimo, estas signo de la malbona volo de la aŭtoritatoj en tiu ĉi afero, kie iliaj propraj arkivoj estas ankoraŭ fermitaj al historiistoj. Amare, alĝeria historiisto Amar Mohand-Amer, demandas sin: „Kie estas la alĝeria raporto? Ni havas unuflanke raporton (de Stora), kiu kreas debaton post sia publikiĝo, kaj aliflanke raporton, kiu kreas debaton per sia foresto.” La sekvo povas montri lin prava. Efektive, la alĝeria reĝimo ĉiam postulis oficialan pardonpeton de Francio pro la koloniado kaj milito en Alĝerio sen iam kritike rigardi siajn proprajn agojn en la historio.

Dum renkontiĝo kun junaj franc-alĝerianoj en septembro 2020 Macron laŭ Le Monde diris pri la alĝeria reĝimo, ke ĝi „estas konstruita sur ĉi tiu memorrento”. Kolero kaj protestoj ĉe la alia flanko de Mediteraneo kun la reago de la alĝeria prezidento malpermesi la aerspacon de sia lando al francaj militaj aviadiloj. „Se la francoj volas iri al Malio aŭ Niĝero (scenejo de la kontraŭteroristaj operacoj de la franca armeo), nu, ili devos flugi naŭ horojn anstataŭ kvar”, diris Abdelmadjid Tebboune al la germana ĵurnalo Der Spiegel .

Malproksime de malpliiĝo, la streĉiteco inter Parizo kaj Alĝero riĉiĝis per la temo de vizoj. Por resanigi sian bilancon rilate al migrado, kelkajn monatojn antaŭ la prezidenta baloto Macron duonigis la nombron de vizoj donataj al alĝerianoj. Parizo opinias, ke Alĝero malhelpas la forpelon de siaj sendokumentaj ŝtatanoj el Francio per rifuzo emisii konsulajn enirpermesilojn, kondiĉojn por la forpelplenumo. Laŭ la ministrejo pri internaj aferoj, el 7731 devigoj forlasi la teritorion eldonitaj de la franca justico inter januaro kaj julio 2021 nur 22 estis plenumitaj, t.e. 0,3 %. Ĉi tiu rimedo pri limigo de vizoj koncernas ankaŭ Tunizion kaj Marokon, sed ĝi aldonas ankoraŭ iom da turbulado al la jam ŝtorma ĉielo inter Alĝero kaj Parizo.


---

# Farso en Italio

**Published:** 2022-04-01

**URL:** https://www.monato.be/2022/013101.php?p

**Author:** Carlo MINNAJA

**Categories:** Aktuale, ITALIO, Politiko

Per 759 voĉoj (el 1009) la 29an de januaro estis elektita kiel prezidento de la itala respubliko, en la 8a voĉdonado, Sergio Mattarella, kiu sekvas sin mem, estinte jam prezidento ekde 2015. Ĉio aspektus normala ĉe elekto de elstara ŝtatestro, cetere sufiĉe populara, kvankam ne tiom kiom kelkaj opini-kreantoj ŝatas kredigi; li, laŭ sia rolo, subskribis leĝojn, kiujn la registaro deklaris truditaj de la pandemio, sed kiuj forte limigis la liberon de vastaj kategorioj de personoj.

La 3an de februaro li ĵuris antaŭ la parlamento, memorigante pri la grandaj problemoj kaj defioj de la nuna tempo, la malegalaĵoj sociaj, la perforto kontraŭ virinoj, la krimeco, la laborakcidentoj, la rasismo kaj antisemitismo, la troplenaj karceroj, la nekontentigitaj aspiroj de la junuloj, la reformo de la justico, la certeco de la rajtoj; li dankis la civilan socion, la policanojn, la servistojn de la ŝtato. Memora mencio estis por la Papo kaj por la freŝe forpasintaj Davide Sassoli, prezidanto de la Eŭropa Parlamento, kaj Monica Vitti, ikono de la itala kinarto.

Sed ni reiru kelkajn tagojn malantaŭen. Dum la lasta skrutinio, je atingo de la absoluta plimulto, do 505, startis varma stara ovacio; restis sidantaj la parlamentanoj de la nura opozicia partio, Fratoj de Italio .

Kiu ovaciis, kaj kial? Utilas memori la situacion de la itala parlamento prezentitan en Monato, novembro 2021, kie tri blokoj sin alfrontas, kaj nenio eblas sen akordiĝo de du el ili kontraŭ la tria, aŭ momentaj akordiĝoj inter unu partio de unu flanko kun partio de la kontraŭa koalicio. En la unuaj tri voĉdonoj la necesa plimulto estis du trionoj, kaj neniu kandidato atingis ĝin. Ekde la kvara sufiĉis la absoluta plimulto kaj ankoraŭ dum pliaj kvar voĉdonoj neniu atingis ĝin; ja elvenis el la urnoj pluraj disaj nomoj, de la ankoraŭ spirite vigla 85-jara (sed ir-revena el hospitalo) Silvio Berlusconi, de la prezidantino de la Senato Elisabetta Casellati, de diversaj eksaj prezidantoj de institucioj, kiel deputitaro aŭ konstitucia kortumo, aŭ de juristoj almenaŭ oficiale eksterpartiaj.

Ankaŭ la nomo de Mattarella elvenis, kun plia progreso laŭ la tagoj, sed ĉiam larĝe sub ajna plumulto: li mem neniam prezentiĝis kiel eblo, plurfoje konfirmis sian laŭkonstitucian forirdaton, lia oficejo en la prezidenta palaco (Kvirinalo) estis jam malmuntata kaj la luo de privata apartamento en Romo aranĝita. Cetere, krom unu fojon, neniam prezidento estis reelektita, ja la deĵoro daŭras sep jarojn kaj dek kvar odorus je diktatoreco; krome la aĝo, 80 jaroj, ne nepre garantias longan efikan plenumon de tiom grava rolo. Krom grupetoj, la decido de la koaliciaj ĉefoj estis neniam reelekti la nunan.

La sinsekvo de senkonkludaj voĉdonoj estis tamen sentata, ankaŭ eksterlande, kiel perdo de prestiĝo de la parlamento kaj sekve de Italio mem; do la vesperon antaŭ la 8a voĉdono la estroj de la tri koalicioj, por ne ridindige prokrasti la konkludon montrante malkapablon elekti vaste akceptatan personon, abrupte decidis peti tiun sinoferon al Mattarella, kiu pro kliniĝo al tioma insisto akceptis, kaj ordonis al siaj parlamentanoj voĉdoni konsekvence. Plimulto obeis, tamen konsistaj grupoj decidis propran linion.

La centra-dekstra koalicio estis ja proponinta plurfoje triopon aŭ pli da nomoj, sed la maldekstra ĉiam deklaris ilin neakcepteblaj, tamen proponante nenion siaflanke; vagadis tra la palacaj koridoroj ankaŭ la hipotezo pri elektiĝo kiel prezidento de la nuna ĉefministro Draghi, kiu ja ne montris eksplicitan opozicion al tiu ebleco, sed tio estus kuntreninta la problemon pri nova ĉefministro, kaj pluraj konsideris, ke nur Draghi kapablas kunteni la nunan registaron, ampleksantan ĉiujn inter si kontraŭajn partiojn, krom la Fratoj de Italio . La itala ŝtato ricevis fortan helpon de Eŭropo, sub la kondiĉo, ke ĝi estu bone utiligata, kaj ĉiu partio laŭtas proponante siajn prioritatojn por tia utiligo (sano, ekologio, instruado, reformo de la juĝa sistemo, de la burokrateco, nu, la samaj de la lasta jardudeko kaj neniam solvitaj). Tial pli bone ne tuŝi tiel nestabilan ekvilibron.

Ĉe elektiĝo de nova prezidento, institucia kutimo estas, ke la ĉefministro, nomumita de la antaŭa, demisias, kaj fakte nenio garantius, ke nova prezidento renomumas la saman, ankaŭ tial, ke la nuna parlamento aspektas fluktua, kun dekoj da parlamentanoj kiuj forlasis siajn respektivajn partiojn kaj aliĝis al la miksa grupo , kies voĉoj ĉe eventuala baloto pri mocio pri konfido al la registaro estas neantaŭvideblaj. Do prefere teni ĉion blokita.

Estas kroma faktoro. Venonta ĝenerala renovigo de la parlamento okazos en 2023 kaj, laŭ lasta leĝo, ambaŭ ĉambroj devus reduktiĝi je unu triono, tiel ke la tuta parlamento iĝos ĉ. 600-membra anstataŭ 900-membra kiel nun. Tial, eksterordinaraj antaŭtempaj elektoj estas timataj de ĉiuj, kiuj kun forta probablo perdus sian seĝon, krom de Fratoj de Italujo kiuj estas, laŭ opinisondo, en forta kresko. Do, prefere ne estu ja nova prezidento, kiu povus eksigi la parlamenton kaj kaŭzi novan ĝeneralan voĉdonadon.

Estas flustrate pri alia kaŭzo. La nunaj parlamentanoj, kies monata salajro ĉirkaŭas, nete, 11.000 eŭrojn, kompreneble pagas kotizon por siaj pensioj, sed la minimumo por ricevi pension estas kvarjara deĵorado, kaj tiu periodo plenumiĝos en venonta septembro (la parlamento establiĝis en septembro 2018); do se nova prezidento eksigus la parlamenton antaŭ tiu dato, la kotizoj por la pensioj estus perditaj.

La rezultoj de la elekto de la prezidento havis fortan sekvon en la internaj situacioj de la partioj. Montriĝis, ke ne nur la koalicioj, sed eĉ la unuopaj partioj mem ne kapablas esti unuanimaj, kiam temas pri gravaj decidoj, kaj opinisondoj larĝe ondumas de semajno al semajno. Partiaj gvidantoj ne plu regas siajn parlamentanojn kaj ne plu kapablas orienti ties decidojn. Por eviti tion, kelkaj estroj subtenas la plej danĝeran solvon: ligi parlamentanon al siapartia decido, dum la nuna konstitucio parolas pri elektito al parlamento sen devontigo al la mandato .


---

# Malkonsento voje al baloto

**Published:** 2022-04-01

**URL:** https://www.monato.be/2022/013104.php?p

**Author:** Arlain KIZEYIDIOKO-MAYINDA

**Categories:** Aktuale, D. R. KONGO, Politiko

En Demokratia Respubliko Kongo, la politika klaso kaj la ekleziaj komunumoj ne parolas la saman lingvon. Kial?

La opozicio, kies ĉefrolulo estas Martin Fayulu Madidi, kaj religiaj komunumoj kontraŭstaras la enoficigon de nova balotkomisiono, kies prezidanto Denis Kadima estas taksata kiel proksimulo de la ŝtatestro Felix Tshisekedi Tshilombo. Rimarkindas, ke ili ankaŭ devenas el la sama regiono.

La nuna konga registaro havas triban karakteron: la ŝtatestro nomumis membrojn el sia tribo en preskaŭ ĉiuj strategiaj postenoj. Krom la prezidanto de la senato kaj tiu de la nacia asembleo, kiuj ne devenas el la sama provinco kiel Tshisekedi Tshilombo, multaj altranguloj estas el la tribo luba.

La balotkomisiono konsistas el 15 membroj, el kiuj nur 12 estas enoficigitaj; 3 postenoj vakas, ĉar ili devus aparteni al la opozicio. Organizi la baloton en decembro 2023 estas la tasko de la nova komisiono.

Ni analizu iomete la profilon de Denis Kadima: li estas spertulo pri balotado, bona regado kaj demokratio. Li gvidis multajn misiojn de observado kaj taksado en multaj voĉdonadoj tra la afrika kontinento, la plej lasta estis en 2020 en Ebur-Bordo.

Laŭ la konga leĝo la religiaj komunumoj elektas la membrojn de la balotkomisiono. Okaze de malkonsento, oni voĉdonas. El ok religiaj komunumoj, ses elektis la kandidaton Denis Kadima: la kimbanguista eklezio, la konga ortodoksa eklezio, la konga islama komunumo, Savarmeo, Konga Eklezio de Vigliĝo kaj la unuiĝo de sendependaj kongaj eklezioj. La katolika kaj la protestanta eklezioj kontraŭis.

La 16an de oktobro la konga parlamento aprobis la nomumon de Kadima malgraŭ la malkonsento de religiaj grupoj kaj la 29an de oktobro ŝtatestro Felix konfirmis kaj enoficigis lin kiel prezidanton de la balotkomisiono. La opozicio kune kun la katolika kaj la protestanta eklezioj kunigis sin en la tiel nomata patriota fronto por organizi serion da pacaj manifestacioj kaj postulas la eloficigon de Denis Kadima.


---

# Malfacila vojo al vero kaj repaciĝo

**Published:** 2022-04-01

**URL:** https://www.monato.be/2022/013105.php?p

**Author:** Nicolas VIAU

**Categories:** Aktuale, KANADO, Politiko

La teritorion de Kanado delonge okupas diversaj indiĝenaj popoloj. Ĝi estas lando kun vastaj naturrimedoj. Jen du gravaj nunaj kanadaj politikaj kaj sociaj temoj – ofte nekongruaj.

Indiĝenoj konsistigas ĉirkaŭ 5 % de la loĝantaro, kaj estas dividitaj en diversaj grupoj: inuitoj (en la nordo de la provinco Kebekio, Nunaviko, kaj en la plej laste kreita teritorio de Kanado, Nunavuto, lokoj en kiuj ili estas la plimulto), la Unuaj Nacioj 1 kaj la metisoj de centra Kanado, kiu estiĝis, kiam krioj 2 renkontis francajn komercistojn.

Multaj indiĝenaj popoloj de Kanado daŭre spertas diskriminacion kaj malfacilajn sociajn kondiĉojn. Tamen danke al indiĝenaj sociaj movadoj pli kaj pli estas strebo al plibonigo de vivkondiĉoj, al revigligo de kulturoj kaj lingvoj kaj al videbligo de indiĝenaj temoj. La cetero de la kanada loĝantaro pli kaj pli ekkonscias pri tiuj temoj, kaj oni nun puŝas al repaciga procezo inter indiĝena kaj neindiĝena loĝantaroj – ankaŭ per publikaj debatoj pri historio. En 2021 estis okazigita unuafoje „Nacia tago pri vero kaj repaciĝo kun la indiĝenaj popoloj de la lando”.

Unu tre grava lastatempa okazaĵo estas la malkovro de tombejoj nemarkitaj apud „lernejoj” tra Kanado, en kiuj mortis multege da indiĝenaj infanoj tien perforte senditaj, por ke ili estu edukitaj laŭ la moroj de la koloniantoj kaj perdu siajn lingvon kaj kulturon.

Ankaŭ pri diskriminacio en sanservo oni multe parolas. En Kebekio okazis granda socia ŝoko, kiam en 2020 37-jaraĝulino Joyce Echaquan mortis en malsanulejo, dum apudaj flegisto kaj flegista helpanto, ne atentinte ŝian sanproblemon, inter si parolis insulte kaj prifajfante ŝiajn plendojn

Ni prezentis nur kelkajn ekzemplojn de malfacilaĵoj kaj perforto spertitaj de multaj indiĝenaj komunumoj. Preter la temo de la diskriminacioj en policejoj, malsanulejo ktp, estas tre grava tiu de la teritoriaj rajtoj. Kiom da regado la indiĝenaj nacioj povas praktiki en sia tradicia teritorio?

La statuso de la indiĝenoj estas do ligita al tiu de naturrimedoj, sur kiuj baziĝas tre gravaj kanadaj ekonomiaj sektoroj. Temas kaj pri minejoj kaj pri energiaj rimedoj. La situacio malsamas laŭ provinco: ekzemple en Kebekio kaj Brita Kolombio elektro estas ĉefe produktata per grandegaj akvobaraĵoj, sed la mez-okcidentaj provincoj (ĉefe Alberto kaj Saskaĉevano) produktas petrolon.

Kanado provas ankaŭ atingi klimatajn celojn, pri kiuj ĝi engaĝiĝis internacie, sed malfacilas ekvilibrigi tion kun la evoluigo de petrolaj resursoj – kiuj tamen intertempe daŭre necesas, kaj de kiuj Kanado estas nun grava produktanto en la mondo. Dum la pasintaj jaroj estis do gravaj debatoj pri la „karbon-imposto” por malaltigi la uzadon de fosiliaj energiaj rimedoj, sed tion en produktantaj regionoj oni ofte rezistas.

Diversaj regionoj – kaj la federacia registaro – fojfoje kontraŭstaras unu la alian. Ekzemple, Alberto riĉiĝis dum la pasintaj jardekoj pro petrolo el gudraj sabloj. Pere de la redistribuaj reguloj de la federacia registaro, tiuj provincoj (aparte Alberto) nerekte elfluigas – laŭ ili troan – monon al aliaj provincoj. Tio estas unu el la kialoj, pro kiuj estiĝis tensioj kaj sento de aparteco en la okcidentaj provincoj, kiuj delonge sentas sin neglektataj de la elitoj de Ontario kaj Kebekio.

Sed en diversaj lokoj, kie oni ekspluatas naturrimedojn, intervenas ankaŭ indiĝenaj nacioj kaj ties rajtoj. La indiĝenaj popoloj profitas de rajtoj pri tradiciaj aktivaĵoj kiel fiŝkaptado kaj ĉasado. Sed kio pri naturrimedoj kaj la rajto uzi la teron? Al kiu ili apartenas? Ekzemple, kio se oni volas konstrui gasodukton tra tradicia teritorio de indiĝena nacio? Ĉu ili rajtas rifuzi? Ĉu ili ricevu monan kompenson?

Ĝuste tia krizo estis okazanta tuj antaŭ la komenco de la pandemio, komence de 2020, kiam oni plu celis konstrui, en Brita Kolombio, tian gasodukton ( Coastal GasLink ) tra la teritorio de la nacio Wet'suwet'en, kies tradicia gvidantaro rifuzis. Kontraŭ la celoj de registaroj, indiĝenaj grupoj kaj ties subtenantoj blokadis tre gravan trajnlinion apoge al la trafita nacio, kio haltigis gravan parton de la kanada loĝistiko, meze de la vintro. Iuj, tamen, subtenis la konstruon, interalie pro la miliondolaraj enspezoj en la lokan ekonomion okazigataj de la konstru-laboroj. Kvankam post kelkaj semajnoj tiuj trajnaj blokadoj ĉesis, la situacio ĝis nun estas ne plene solvita. Kaj la konstruaj laboroj, malgraŭ juraj kontestoj, daŭras.


---

# Ĉu Olimpiaj Ludoj sen politiko kaj diplomatio?

**Published:** 2022-04-01

**URL:** https://www.monato.be/2022/013107.php?p

**Author:** Julius HAUSER

**Categories:** Aktuale, OPINIO, Politiko kaj diplomatio

La pekinaj vintraj Olimpiaj Ludoj finiĝis. Por diri pli ĝuste, finiĝis la granda monda sportmanifestacio. Precipe por atletoj, ĉar la olimpia medalo ĉiam havas pli grandan valoron ol medalo de ekzemple la ordinaraj ĉampionludoj. Tamen, la vintrajn ludojn en Pekino akompanis tro da konfliktoj. De la pandemio, tra la politikaj kaj diplomatiaj riproĉoj al la gastiganta lando, neĉeesto de spektantoj kaj sportfavoruloj, ĝis bojkoto.

Oni diras, ke politiko ne apartenas al sporto. Sed se ni rigardos iom pli profunde en la historion de la ludoj, ni trovos, ke ili ĉiam estis (kaj estas) ligitaj al politiko kaj diplomatio. La Olimpiaj Ludoj reprezentas grandan politikan kaj diplomatian okazon por la gastiganta lando, kiu povas montriĝi en bona lumo al la tuta mondo kaj samtempe akiri internacian rekonon kaj simpation. Unuflanke, tio estas politika kaj diplomatia propagando de la lando, aliflanke, ekonomia gajno. Tamen, ne ĉiu lando kapablas organizi la ludojn proprakoste, ĉar la postuloj de la Internacia Olimpia Komitato (IOK) estas neplenumeblaj por multaj landoj.

Politiko kaj diplomatio havas la ĉefan vorton, jam kiam oni elektas la lokon de la ludoj. Elekto de organizanto estas esence grava politika ludo bazita sur diversaj diplomatiaj agadoj. Ankaŭ la funkciado de IOK estas speciala speco de internacia sporta politiko, kiu havas certan potencon super la registaroj de la landoj.

La internacia politika situacio kaj la mondmilitoj kondukis al la nuligo de la ludoj en 1916, 1940 kaj 1944. Hitler uzis ilin en Berlino en 1936 por elmontrado kaj glorado de la nazia reĝimo, prezentante Germanion kiel pacan landon. La kronvirusa pandemio kaŭzis, ke la ludoj de 2020 en Tokio estis prokrastitaj al 2021.

La unua grava bojkoto de multaj landoj okazis en 1956 en Melburno. Proteste kontraŭ la fakto, ke IOK permesis al la tajvana delegacio partopreni la konkursojn, Ĉinio nuligis sian partoprenon. En la tiam streĉa politika situacio post la atako de Israelo, Britio kaj Francio kontraŭ Egiptio, la ludojn bojkotis Egiptio, Irako kaj Libano. Same kondutis Nederlando, Hispanio kaj Svislando sekve de la sovetia okupado de Hungario kaj la sanga subpremado de la ribelo en Budapeŝto. Brutalan intervenon kontraŭ la olimpia armistico alportis ankaŭ la ludoj en Munkeno, kiam 11 israelajn sportistojn mortigis palestinaj teroristoj.

En 1976 22 afrikaj landoj ne partoprenis la Olimpiajn Ludojn de Montrealo por protesti kontraŭ la partopreno de Nov-Zelando, kies rugbeteamo turneis en Sud-Afriko dum la periodo de apartismo .

La moskvaj ludoj de 1980 estis profunde markitaj de politika kaj diplomatia lukto inter oriento kaj okcidento, kiam pli ol 60 landoj bojkotis ilin proteste kontraŭ la sovetia interveno en Afganio, kio estis sendube granda eksterlanda malvenko de Moskvo. Kvar jarojn poste, la tiamaj socialismaj landoj, krom Rumanio kaj Jugoslavio, bojkotis la ludojn en Losanĝeleso.

Kontraŭstaroj de homrajtaj organizaĵoj kaj kelkaj landoj por malobservoj de homaj rajtoj en Ĉinio, precipe kontraŭ islamaj ujguroj en la provinco Ŝinĝjango, kaŭzis neĉeeston de delegacioj je plej alta nivelo ĉe la malferma ceremonio de la vintraj Olimpiaj Ludoj en Pekino 1 . Kvankam la politika bojkoto ne influis la agadon kaj altan moralon de la sportistoj, ĝi estis, esence, nur relative simpla diplomatia maniero publike „mallaŭdi” Ĉinion, kaj samtempe „konservi sian vizaĝon”. Ne mirinde do, ke la listo de neĉeestantaj politikaj gvidantoj estis granda, kaj la ĉina prezidanto fakte gastigis nur kelkajn reprezentantojn (Rusio, Kamboĝo, Singapuro, Kirgizio, Uzbekio, Egiptio, Sauda Arabio ktp.).

El Eŭropo ĉeestis la malfermon la pola prezidento Andrzej Duda kaj la serba prezidanto Alexander Vučić. Al la bojkoto ne aliĝis Francio kaj Italio, verŝajne ankaŭ pro tio, ke ili organizos la ludojn en proksima estonteco (Parizo en 2024 kaj Milano kaj Cortina d'Ampezzo en 2026).

La sportrezultoj, la ĝojo pro medaloj de individuoj kaj nacioj, estis realaj. El ĉi tiu vidpunkto la pekinaj vintraj ludoj sukcesis, ĉar restis la olimpia spirito kaj la ĝojo de venko kaj movado. Politiko, diplomatio kaj komerco estis kaj estas integra parto de la ludoj. Ili ne povas esti ekskluzivitaj. Nek nun, nek estonte. Pro tio la ludoj iom post iom perdas sian legitimecon kaj ĉarmon.

Antaŭ du mil jaroj, la antikvaj grekoj provis konservi ekeĥeria , t. e. olimpia armistico inter ŝtatoj. En 1992 IOK renovigis ĉi tiun tradicion kaj poste, la Ĝenerala Asembleo de UN, per sia rezolucio 48/11 de 1993 2 , alvokis la membro-ŝtatojn plenumi la olimpian armisticon ekde la sepa tago antaŭ la malfermo ĝis la sepa tago post la fino de la ludoj. Tiu ĉi ideo estis plue konfirmita de la Jarmila Deklaro de UN en 2000 3 . Estus bone, se landoj povus konservi ĉi tiun pacan ideon ankaŭ en la 21a jarcento.

Bedaŭrinde, la malo okazas. Multaj prognozis, ke Vladimir Putin atendos la finon de la vintraj ludoj por invadi Ukrainion. Aliaj diris, ke li certe atendos sep tagojn post la fino de la ludoj. Sed eĉ tiun septagan „olimpian armisticon” Kremlo ne sekvis.


---

# Forpasis Claude Nourmont

**Published:** 2022-04-01

**URL:** https://www.monato.be/2022/013110.php?p

**Categories:** Aktuale

Kun multe da bedaŭro ni devas informi vin, ke Claude Nourmont, redaktorino de la rubriko Arto en MONATO , post mallonga malsano forpasis. Claude iĝis redaktoro en 2005 kaj tre kompetente prizorgis sian rubrikon ĝis la lastaj tagoj. Kiel Brian Moon, ŝia edzo, klarigis, la plej bela omaĝo al ŝi estas plulabori por Esperanto.


---

# Nekonata aŭstraliano

**Published:** 2022-05-01

**URL:** https://www.monato.be/2022/012933.php?p

**Author:** Alexander MIKISHEV

**Categories:** Aktuale, Historiaj faktoj

La antaŭ nelonge aperinta nova libro de Trevor Steele La sangoruĝa flago ekinteresis min pro por mi tute nekonataj eventoj, okazintaj en 1919 en la aŭstralia urbo Brisbano, ĉefurbo de la ŝtato Kvinslando. Iom pli detala esploro pri la temo rezultigis, ke la libro priskribas tiel nomatajn incidentojn, kiujn oni nomas „Tumultoj de ruĝa flago” (angle Red Flag Riots ). Tiuj kunpuŝiĝoj okazis kiel rezulto de pluraj ŝanĝoj en la aŭstralia socio tiutempe.

Unue, en 1918 kreskis kontraŭ-militaj kaj sindikataj movadoj. Nur en Kvinslando tiame loĝis ĉirkaŭ kvin miloj da enmigrintoj el Rusio, inter kiuj estis aktiva grupo, subtenanta bolŝevismon. Due, la rusa revolucio, okazinta en 1917, kaj la posta rusa-germana paciĝo en Brest-Litovsk, kaj kiel rezulto de tiu paciĝo la eliro de Rusio el la unua mondmilito ŝanĝis la rilaton de aŭstralianoj al la rusa komunumo. Multaj el ili timis, ke rusaj enmigrintoj povas organizi revolucion, similan al la rusa ankaŭ en Aŭstralio. Ne forgesu, ke dum la unua mondmilito en Aŭstralio funkciis t.n. „Leĝo de militaj antaŭzorgoj” (angle War Precautions Act ), specialaj sekurecaj reguloj. Septembre de 1918 al tiuj leĝoj estis aldonita regulo pri malpermeso uzi ruĝajn flagojn dum manifestacioj kiel simbolon de sindikata movado kaj precipe kiel indikon de rusa bolŝevismo.

Estas interese, ke la aŭtoro decidis ŝanĝi plurajn historiajn faktojn kaj realajn nomojn, kial ne – ni ja havas literaturan verkon. Ekzemple, priskribitaj tragikaj konfliktoj inter manifestaciantoj, portantaj ruĝajn flagojn, kaj grupo de ekssoldatoj revenintaj el la unua mondmilito, lerte uzataj de lokaj politikistoj, okazis la 23an-24an de marto 1919, sed ne fruaŭtune de tiu jaro, kiel skribas la aŭtoro en la unua frazo de la romano.

Ĉu la priskribitaj en la libro ĉefherooj reale ekzistis? Se jes, tiam ĉu la faktoj, indikitaj pri ilia vivo, veras? La respondo estas jesa. La reala nomo de la ĉefa bolŝevisto, motoro de rusa grupo, estis Zuzenko Aleksandr (Saŝa) (en la libro lia familinomo estas Mazdenko). Lia amatino, poste edzino, kiu helpis al li en eldonado de bolŝevismaj flugfolioj, en la romano nomiĝas Sarina Goldŝtejn, en reala vivo havis la nomon Cecilia Rosenberg. Cecilia kaj Aleksander havis ne filon Aleksej, kiel skribas la aŭtoro, sed filinon Ksenia. Cecilia sukcesis ekvidi propraokule la tempon de la gorbaĉova „perestrojko”, ŝi mortis en 1990.

Oni memoras pri Aleksander Zuzenko en Aŭstralio ĝis nun. En 2013 en la Aŭstralia Nacia Universitato oni prezentis libron de Kevin Windle Nedezirata persono. Kapitano Zuzenko kaj laboristoj de Aŭstralio kaj de la mondo (angle, Undesirable. Captain Zuzenko and the Workers of Australia and the World ). Bone, ke danke al la libro de Trevor Steele nun la vivo de kapitano Zuzenko (laŭ sia unua profesio li estis maristo), lia romantika amhistorio estas konata ankaŭ por la esperantistaro. Do ne maltrafu tiun libron por via biblioteko.

Fine, mi volas aldoni kelkajn rimarkojn pri la teksto de la libro. Ĝi enhavas kelkajn etajn strangaĵojn por ruslingva leganto, kiuj vere malmultas, kaj mi eĉ ne volas ilin ĉiujn prisdiskuti. Tiel, en kelkaj lokoj de la libro mi trovis la vorton „gulag” (ĉefa administrejo pri aro de punlaborejoj). La sistemo de punlaborejoj en Sovetio estis fondita en 1924, do post la priskribitaj eventoj. Iom strange, ke nur la ĉefheroon la aŭtoro nomas karesforme Saŝa, sed per kompleta nomo Aleksander.

Ankaŭ indas rimarkigi, ke la fino de la romano estas verkita iom tro rapide. Ŝajnas, ke post la reveno de la ĉefroluloj al Rusio la aŭtoro volis rapide fini ilian historion. Tamen la reala vivo de Zuzenko post la reveno estis eble eĉ pli interesa kaj certe pli aventura ol antaŭe. Li eklaboris en Kominterno (internacia organizaĵo de komunistoj), estis sendita denove al Aŭstralio kun speciala tasko krei tie komunistan partion. Veninte denove al Aŭstralio, li estis arestita kaj resendita al la sovetia Rusio. Post la reveno li laboris kiel ĵurnalisto, konis multajn famajn sovetiajn verkistojn, vojaĝis kiel kapitano de marŝipo. Aprile en 1938 li estis kondamnita kiel brita spiono kaj pafekzekutita aŭguste de la sama jaro. Li estis komplete rehabilitita en septembro de 1956 post la morto de Stalin. Sed tio estas jam temo por nova libro.


---

# Epopeo dediĉita al heroo de la antikva Mezopotamio

**Published:** 2022-05-01

**URL:** https://www.monato.be/2022/012934.php?p

**Author:** Carlo MINNAJA

**Categories:** Aktuale, Necesas enkonduko

La nuna eldonaĵo estas represa kunigo de tio, kio aperis poparte dum kelkaj jaroj ekde 2015, sub la titolo „traduko” de La kanto de Gilgameŝ , fare de Stéphane Brault, en La Kancerkliniko . En la lasta el la 88 paĝoj aperas la jena linio: „Adaptis al Esperanto Stéphane Brault”. Leganto povus demandi, kion signifas la nuna termino „adapto”. Traduko (tiel enklasigita) de ege ampleksa (ĉ. 600-versa) fragmento de tiu babilona epopeo aperis jam en Tutmonda Sonoro (Hungara Esperanto-Asocio, 1981) fare de Kalocsay, kaj ĝi neniel similas la nun recenzatan verkon. Ja, neniel similas. Ŝajnas, ke temas pri du versioj, kiuj pli-malpli (malpli prefere ol pli) rakontas proksimume la samajn faktojn. Ĉu eble ilin inspiris du tute malsamaj transskriboj de ĉi tiu giganta poemo?

Bedaŭrinde, kaj en ĉi tiu rekompilaĵo el La Kancerkliniko kaj en Tutmonda Sonoro , mankas entute enkonduko, kiu klarigus pri kio temas, kaj eventuale, kial la du Esperanto-versioj estas tiel diversaj. La unuaj literaturaj tekstoj pri la prodaĵoj de Gilgameŝ, la mita suvereno de Uruk, sumera urbo en Mezopotamio, estas tabuletoj en la sumera lingvo, de la dua duono de la tria jarmilo antaŭ nia erao (a.n.e.), sed, probable, jam antaŭe la popola voĉa tradicio de kelkaj generacioj firmigis iujn epizodojn: tial tiu teksto estis pli fiksado de konataj faktoj, ol rakonto originala. Kiam la sumera civilizo estis ensorbita de la babilona, Gilgameŝ transiris en ĝin kiel babilona heroo.

Tre verŝajne, ĉirkaŭ la 18a-16a jarcentoj a.n.e. la diversaj mitoj kaj rakontoj fandiĝis en unu solan poemon, eble verkitan de unu aŭtoro. Laŭ katalogo trovita en la biblioteko de Hasurbanipalo, ĉirkaŭ du jarcentojn poste iu babilona skribisto, nomata Sin-leqi-unninni, reredaktis kaj kunmetis la diversajn epizodojn, tiel donante definitivan formon al verko, kiu estis nomota Klasika Babilona Epopeo kaj konsiderota unu el la plej valoraj esprimoj de la literaturo de la homaro. Ne ĉiuj fakuloj konsentas pri ĉi tiu atribuo de aŭtoreco, sed tion ni lasu flanke. La origina formo estis skribita kojnoforme sur dek du tabuletoj, el kiuj ne ĉiuj linioj estas deĉifritaj; la rekonstruoj ampleksas ĉ. 2000 versojn, la tuto, verŝajne, ampleksis ĉ. 3000.

„Dutrione dia kaj unutrione homa estas lia korpo. La Granda Diino Aruru konceptis lian korpon kaj elfaris ĝian formon.” Tiel estas prezentata Gilgameŝ, brava kaj sentima filo de homo kaj de diino Ninsun, kiu diktatorece, kvankam saĝe, regas la urbon Uruk sen ajna kontraŭstaro, tiom ke la urukaninoj petas al Aruru, ke ŝi kreu alian estaĵon same fortan, por ke Gilgameŝ havu kontraŭulon, kiu bridu lian militan entreprenemon. Aruru kreas el argilo Enkidu-on, same fortan. Enkidu estas kvazaŭ prahomo: li estas ja ege forta, sed tute paca, kunvivas kun bestoj apud lageto, seksumas kaj sensoifiĝas kun ili kaj malpermesas al la montaranoj, ke ili ĉasu bestojn por sin satigi. Tial iu ĉasisto volas liberiĝi de Enkidu, kaj iras al Uruk por peti al Gilgameŝ, ke li eliminu ĉi tiun entrudiĝinton. Gilgameŝ konsilas, ke la ĉasisto reiru al la lageto kaj kunportu unu el la templaj amoristinoj, kiu ĉe la alveno ĉe Enkidu senvestigu sin kaj elmontru sian sekson; tio maturigos Enkidu-on kiel homon kaj tiel la bestoj lin rigardos kiel fremdulon.

La afero okazas, kaj Enkidu efektive estas kaptita de volupto kaj dum sep tagoj amoras kun la ino el la templo de Uruk; liaj kruroj iĝas malfortaj, la bestoj ne plu amikas kun li, kaj la virino persvadas lin veni al Uruk por alfronti Gilgameŝon. La lukto efektiviĝas kaj Enkidu venkas, sed agnoskas la grandecon de la kontraŭulo; la du fariĝas amikoj kaj kune alfrontos postajn vojaĝojn, aventurojn, batalojn.

Ne eblas rakonti la tutan disvolviĝon de la epopeo. Ekzemple, la diino Iŝtar enamiĝas al Gilgameŝ, sed ŝi estas rifuzita kaj do malamikiĝas al li. Indas mencii, ke aperas en la pensoj de jen Gilgameŝ, jen Enkidu, filozofiaj konsideroj pri memkoncepto kiel homo, pri amikeco, morto kaj postmorta vivo, pri ebla eterneco, kies sekreton konas Utanapiŝtin, la biblia Noao, kiu supervivis la diluvon kaj kiu loĝas trans la Maro de Morto. Gilgameŝ lin atingas post diversaj aventuroj, kiuj elprovas lian estingiĝantan forton; jen la iluzio pri eterna juneco, kiun Gilgameŝ planas porti al Uruk por rejunigi la civitanojn.

En la multepizoda poemo rolas la konsiloj de patrinoj kaj saĝuloj pri vojaĝoj kaj bataloj, rolas envioj kaj favoroj de dioj kun ties helpoj kaj, respektive, malbenoj kun tragikaj sekvoj, rolas sonĝoj, kiuj allasas diversajn interpretadojn kaj kiuj influas la strategiojn pri atakoj kaj rezignoj. Aperas iuj klasikaj temoj de pluraj epopeoj: la temo de vojaĝo, de adoleskiĝo, de respekto al la tradicio. Forta estas la sento de intima amikeco inter Gilgameŝ kaj Enkidu, sento, kiun oni trovas ankaŭ en la Odiseado inter Aĥilo kaj Patroklo kaj kiun ekzegezistoj de la diversaj epokoj perceptos diversmaniere, ne ekskluzivigante samseksemon.

La traduko/adapto estas rimarkinda, kaj laŭ la poezia aspekto, kaj laŭ la fluo de la rakonto, liberiĝinta el la subdivido laŭ versoj, kiuj cetere en la kaloĉaja traduko konsistis nur en interrompo de linioj laŭ la originalo (same en iu itala de 1992). La verko de Brault fluas kun dialogoj, disputoj, kvereloj, kvazaŭ fabelo disvolviĝanta en la fantasta medio de mitologio kaj proksimigas la leganton al unu el la plej gravaj verkoj de la tuta homa historio.


---

# Modli per pastaĵoj

**Published:** 2022-05-01

**URL:** https://www.monato.be/2022/012945.php?p

**Author:** LAST

**Categories:** Aktuale, LITOVIO, Hobio

Valdemaras Liudvinavičius, 38-jarulo el la litova urbo Panevežys, de sep jaroj formas figurojn el makaronioj kaj alispecaj pastaĵoj. Li asertas, ke per tiu okupo li ne celas krei artaĵojn, sed simple fuĝi el la enua ĉiutaga vivo kaj obsedaj pensoj. „Modlante kaj gluante, mi neniam pensas pri tio kiel plaĉi al homoj aŭ surprizi ilin – mi pasie dronas en mia ŝatokupo kaj se la rezulto allogas, mi feliĉas”, diras la kreanto.

La plej malgrandaj figuroj, kiujn li modlis el pastaĵoj, probable ne superas laŭ la grandeco eĉ unucendan eŭro-moneron, kaj inter la plej grandaj menciindas ankoraŭ nefinitaj venta muelejo kaj ŝipo sen veloj. La kreanto malkaŝas, ke li ofte formas plurajn verkojn samtempe. „Fojfoje okazas, ke mi ankoraŭ ne finis objekton, sed alia ideo furioze venas, postulante plej baldaŭan realigon. Mi komencis modli malgrandan biciklon, sed haltis, kiam min subite obsedis nova defio – eroj, kiuj koncernas biciklon, devas trovi lokon ankaŭ en modelo. Nun mi cerbumas, kiel realigi tiun ideon. Sian vicon atendas ankaŭ duonfinita ŝuo”, klarigas Liudvinavičius.

La kreanto ne plu memoras, kiu estas lia unua pastaĵa figuro. „Mi komencis modli objektojn, kiam mia pli aĝa filino estis ankoraŭ malgranda kaj frekventis infanĝardenon. Tiam por la festo ŝi volis kunporti iun manfaritan figuron kaj petis mian helpon. Mi memoras, ke foje en la televido mi vidis kristnaskajn ornamaĵojn, faritajn el makaronioj. Inter miaj unuaj verkoj estis ŝipo, formita el maldikaj spagetoj, ankaŭ helikoptero kun rotacia helico kaj krabo el tri specoj de pastaĵoj. Poste, dezirante provi novajn formojn, mi modlis vaporlokomotivon el kanelonoj kaj donacis ĝin al mia frato okaze de lia naskiĝtago. Mi kreis diversajn figurojn ankaŭ por la gepatroj. Unu el ili estas dometo kun fumo el kamentubo”, rakontas la kreanto.

Provante diversspecajn pastaĵojn, Liudvinavičius konstatis, ke la plej konvenaj por li estas malhelkoloraj. Ili ne estas diafanaj kaj kaŝas la internajn erojn de figuro. Ili tre taŭgas por modli kubformajn elementojn ĉe vagonetoj, domoj aŭ muelejaj muroj. Uzante travideblajn diafanajn pastaĵojn, eblas atingi perfektan aspekton, precipe kiam oni rigardas la objektojn oblikve. Tiel klare videblas ilia interna strukturo.

Foje li laboras per unu speco de pastaĵoj, kaj kelkfoje necesas pluraj specoj por unu figuro. „Tio dependas de la ideo. Ekzemple, kiam oni kreas ungograndan aŭton, ne eblas uzi plurajn specojn. Sed mi konstante havas malsamajn. Mi kutime kreas verkojn sen projektaj desegnaĵoj. Mia krea procezo evoluas en la laboro”, asertas la kreanto.

Se la objekto postulas ian specialan formon de pastaĵoj, ekzemple, por aldoni radon al aŭto, li ne rapidas serĉi simile aspektantajn figurformajn pastaĵojn. La eta maŝinrado povas esti facile farita el pli dikaj spagetoj aŭ el kanelonoj – necesas nur tranĉi la ceteran parton de dikaj pastaĵoj.

Liudvinavičius kredas, ke la figuroj estas pli allogaj, se oni konservas la naturan koloron. Tial li ne uzas farbon. La kreanto estas konvinkita, ke ĉiuspecaj pastaĵoj havas sian propran koloron, eĉ unikan teksturon. „Mi modlis antikvan multetaĝan defendo-turon kun interna ŝtuparo el japanaj pastaĵoj, produktitaj el fagopiro. Ĉiuj estas kvadrataj, longaj, grizaj. Do objekto, kreita el ili aspektas kvazaŭ modlita el ligno. Farbitaj pastaĵoj eble ne aspektas tiel alloge”, klarigas Liudvinavičius.

Estigante pli kaj malpli grandajn objektojn, la kreanto senĉese revas pri novaj defioj. Li konfesas, ke lia granda revo estonte estas krei figurojn kun diversaj rotaciantaj partoj, ekzemple dentoradoj aŭ spektoradego.

Alia revo de Liudvinavičius estas aranĝo de konkurso pri modlado de figuroj faritaj el pastaĵoj, en kiu individuoj aŭ teamoj konkuras kaj gajnintoj ricevas premiojn. Tiucele necesas trafi favoran tempon kaj trovi sponsorojn.


---

# Ambicia projekto kun tikla balta rilato

**Published:** 2022-05-01

**URL:** https://www.monato.be/2022/012992.php?p

**Author:** Roland ROTSAERT

**Categories:** Aktuale, BELGIO/LATVIO, Historio

Zedelgem estas mezgranda komunumo en la Flandra Regiono de Belgio, apud la turisma urbo Bruĝo (Brugge). Ĝi estas iomete konata en agrikulturaj rondoj, ĉar en ĝi estas fabriko de agrikulturaj maŝinoj, nun parto de la internacia grupo New Holland . Eble ĝi iam atingos plian famon, ĉar en forlasita kazerno estas malkovritaj interesaj restaĵoj de barakaro de militkaptitoj.

Vloethemveld [vlutmvelt] estas tereno kun surfaco de pli ol 300 hektaroj, grandparte sur la teritorio de Zedelgem kaj ĉefe arbaro. Loknomoj kun „ veld ” oftas en la regiono. Kutime ili estas terenoj, kiuj ne taŭgis por agrikulturo kaj kiuj ekde la mezepoko estis komuna posedaĵo de lokuloj, kiuj sur ili paŝtis bovojn, porkojn kaj ŝafojn. En la dua parto de la 19a jarcento ili grandparte privatiĝis. Unuflanke la kreskanta loĝantaro bezonis pli da nutraĵoj kaj ekestis modernaj teknikoj por igi ilin taŭgaj por intensa agrikulturo. Aliflanke grandskale en ili estis plantitaj arboj por la tiamaj karbominejoj, kiuj bezonis multe da ligno. Restas nur kelkaj „veld-oj” kiuj parte konservis sian originan statuson.

La historio de Vloethemveld malsamas. Jam de la 13a jarcento ĝi estas posedaĵo de la bruĝa hospitalo Sankta Johano, kiu forluis la bonajn partojn al agrikulturistoj kaj uzis la lignon de la arbara parto por siaj propraj bezonoj. Dum la unua mondmilito la germanaj okupantoj forhakis la arbojn kaj uzis la lignon por konstrui tranĉeojn kaj kiel brulaĵon por kuirejoj. La liberigitaj terenoj, sen apudaj loĝantoj, taŭgis kiel munici-deponejo.

Post la milito la belga armeo aĉetis Vloethemveld, plukonstruis la munici-deponejon kaj ligis ĝin al la fervoja reto. Dum la dua mondmilito la germanoj denove uzis la deponejon kaj post la milito la belga armeo revenis. Dum la jaroj 2000-2010 la belga armeo raciigis sian funkciadon kaj forlasis Zedelgem. Vloethemveld estis vendita al instanco de la Flandra Regiono, kiu mastrumas naturrezervejojn. La trikilometra fervoja trako iĝis bicikla vojo.

Fine de la dua mondmilito, ekde la lastaj monatoj de 1944, en pluraj eŭropaj landoj estis dekmiloj da germanaj militkaptitoj, kiuj atendis reiron al sia hejmlando. La brita armeo instalis en Vloethemveld barakaron en kiu inter 1944 kaj 1946 entute ĉirkaŭ 100 000 militkaptitoj estis registritaj. Inter ili estis la posta germana kanceliero Helmut Schmidt.

Kutime la restado en Zedelgem daŭris nur kelkajn monatojn, sed iuj restis pli longe: tiuj, kiuj ne plu havis hejmlandon, ĉefe baltoj, kiuj (libervole aŭ deve) batalis en la germana armeo. Iliaj landoj perdis sian sendependecon kaj iĝis sovetiaj. Ili timis je sia reveno esti konsiderataj kiel perfiduloj kaj deziris migri al sekura lando; post longa atendado plejparto sukcesis.

Post kiam la armeo forlasis la ejon, lokuloj komencis esplori ĝin. Pri la graveco el naturmedia vidpunkto ne estis dubo, sed ne eblis tuj malfermi la terenon por la publiko, ĉar estis danĝeroj. Ekzemple la sin sekvantaj militistoj ĵetis troan municion en tieajn lagetojn. Unue necesis granda purigo, temporaba kaj multekosta.

Historiistoj remalkovris la barakojn de militkaptitoj. La ĉirkaŭ 15 000 baltoj (inter ili 11 800 latvoj) dum sia deva restado produktis kaj postlasis diversajn artaĵojn (pentraĵojn, skulptaĵojn) faritajn per primitivaj rimedoj, montrindajn al vizitantoj.

Nun la ĉirkaŭaj arbaroj estas libere viziteblaj. La militista parto alireblas nur dum kelkaj tagoj monate, laŭ rendevuo. Planoj por purigi kaj ordigi ĝin kaj por konstrui akceptejon por vizitantoj estas pretaj, sed fine de 2021 ankoraŭ ne komenciĝis la laboroj.

Dum la esploroj okazis pluraj kontaktoj kun Latvio, kaj ekestis la ideo krei monumenton memore al la latvaj kaj aliaj militkaptitoj. Ĵurio de kvar latvoj kaj kvar anoj de Zedelgem elektis proponon de la latva skulptisto Kristaps Gulbis: latvastilan abelujon. Kreaĵoj de Gulbis (naskita en Rigo en 1967) troveblas tra la tuta mondo.

La skulptaĵon oni inaŭguris en 2018 sur nova placo Briviba ( Briviba signifas „libereco” en la latva). Ĝin pagis duone la komunumo Zedelgem kaj duone la Muzeo pri la Okupacio de Latvio en Rigo, kiu varbis por tio donacojn. Por eksterulo estas strange, ke ne estis elektita loko en aŭ apud Vloethemveld, sed en nove konstruata kvartalo, ĉe alia flanko de Zedelgem. Ĉu oni havis antaŭsenton?

La 20an de majo 2021 ĵurnalisto Michel Bouffioux aperigis longan artikolon pri la abelujo en la belga eldono de la franca revuo Paris Match kun la titolo „ Des SS lettons commémorés en Flandre ” (Latvaj SS-anoj memorigitaj en Flandrio). Ne estis sekreto, ke la latvoj, kiuj pasis tra Zedelgem, plejparte estis anoj de SS: tio estis menciita en broŝuro eldonita de la komunumo en 2012 1 . Ĉu ĉiuj SS-anoj aŭtomate estas militkrimuloj? Ne eblis kontroli tion en 1945 kaj dum la pasintaj dek jaroj ne troveblas rimarko pri tio en la loka gazetaro.

La artikolo en la franca revuo bezonis plenan monaton por iĝi konata en la nederlandlingva Zedelgem. Dum kelkaj tagoj ĝi estis grava loka novaĵo. La komunumo haste forprenis la nomŝildon de la placo kaj la trilingvan (nederlandan-latvan-anglan) klarigan tabulon apud la skulptaĵo. La risko, ke la abelujo iĝos kunvenloko de SS-adeptoj estas tamen negranda, ĉar sen GPS-navigilo ĝi apenaŭ atingeblas.

En septembro profesoro Pieter Lagrou, specialisto pri la dua mondmilito, prelegis pri la afero en Zedelgem. Laŭ li ankoraŭ nun la muzeon en Rigo kaj la politikon en Latvio regas personoj, kiuj elmigris post la milito kaj revenis post la falo de la Berlina Muro. En Zedelgem oni estis naiva kaj ne sufiĉe esploris la situacion en Latvio.

Jam de jaroj la aŭtoro havas ĉemane dokumentaron por verki ĉi tiun artikolon, sed vane klopodis ricevi opinion el Latvio. Ĉu la afero tie estas komplete forgesita? Aŭ ĉu ĝi estas tro tikla por verki ion? Li esperas, ke iu reagos.


---

# Teologia tempo-dilemo

**Published:** 2022-05-01

**URL:** https://www.monato.be/2022/013024.php?p

**Author:** Jiří PROšKOVEC

**Categories:** Aktuale, OPINIO, Kio estas tempo?

„Tiu, kiu pensas pri tempo, pensas profunde. Tiu, kiu pensas pri dio, pensas pli profunde. Tiu, kiu pensas pri dio kaj tempo, tuŝas limojn de la homa kompreno” (William Lane Craig).

Ĉu vi havas problemon kun tempo? Mi jes; al mi fojfoje mankas (libera) tempo. Miaj tempo-problemoj estas tamen etaj kompare kun tiuj, kiujn havas teologoj. Tempo estas por teologoj granda, fakte nesolvebla, problemo kaj dilemo.

Por pli bone kompreni la teologian tempo-problemon ni unue pripensu, kio estas tempo. Ĉiu certe havas imagon kaj senton pri tempo, sed verŝajne nur malmultaj kapablus ekspliki, kion ĝi fakte signifas. Kiam mi kiel junulo ekinteresiĝis pri astronomio kaj legis, ke tempo estas eco de nia universo kaj ne ekzistis „antaŭ” ĝia estiĝo, mi ne povis kompreni tion. En mia imago tempo estis io universala, ĉiam kaj ĉie ekzistanta. Sed tia imago pri senĉese pasanta tempo estas nur iluzio de nia cerbo. Pripensu, kiel homoj mezuras tempon. Fizikistoj mezuras ĝin precizege per atomhorloĝo, ordinaraj homoj havas brakhorloĝojn, kaj en la pasinteco homoj uzis sablohorloĝojn aŭ ili simple nur kalkulis tagojn. Kion havas tiuj mezurmetodoj komune? Ili ĉiuj registras iun movon, ŝanĝon. Kaj ĝuste la sekvo de ŝanĝoj estas tempo. Imagu nun, ke ĉio en la universo subite haltus kaj absolute nenia movo aŭ ŝanĝo okazus. Nu, en tia okazo ankaŭ tempo ĉesus „pasi”, ekzisti.

Se oni premisas, ke la mondo estas kreita, tiam pri la kreinto mem nepras antaŭkondiĉi, ke tiu ne estis. Efektive kaj la biblio kaj la korano parolas pri eterneco de dio. Kaj jen la dilemo. Teologoj baldaŭ rimarkis, ke eterne ekzistanta dio estus absurdaĵo, ĉar pri tia dio oni devus konkludi, ke ĝi ĝis la kreo eterne nenion faris (kaj se ĝi faris ion, do kion?). Oni do diskutis la demandon, kion signifas eterneco, kaj konkludis, ke ĝi ne signifas tempan senfinecon, sed nur tion, ke dio estas sen komenco. Tiel ĝi estas eterna sed sentempa.

Longe ŝajnis, ke tio estas kontentiga solvo de la tempo-dilemo. Sed nuntempe, kiam oni pli bone komprenas, kion signifas tempo, teologoj denove pridiskutadas la temon. Interalie ili starigis la demandon, ĉu sentempa dio povus scii, kia tempo estas, kaj konkludis, ke tio ne eblus. Sed tio ne nur kontraŭas la biblion kaj la koranon, kiuj parolas pri ĉioscianta dio, sed ankaŭ malebligus al dio esti en kontakto kun ni homoj. Alpreĝi dion estus sensence, kaj dio ankaŭ ne scius pri niaj agoj (kaj pekoj).

Ĉu do dio tamen devas esti tempa? Ne nepre, argumentas kelkaj teologoj kaj religiofilozofoj kiel ekzemple la usona filozofo W. L. Craig. Ili opinias, ke la solvo de la problemo estas konjekti, ke dio estas sentempa, sed en la momento de la kreo ĝi fariĝis tempa. Ĉu tiel vere povas esti? Miaopinie ne. Teorie oni povas imagi sentempan dion, sed tia dio ne kapablus pensi. Ĝi eĉ ne povus simple diri „estu tempo”, ĉar sole tia intenco implicus pensadon. Pensanta dio ĉiam estas tempa, ĉar pensado signifas ŝanĝon.

Ĉu dio povas vekiĝi el sentempa „dormo” por fariĝi tempa kaj krei la mondon, kiel Craig opinias? Nu, sentempa dio tian vekiĝon ne povus intenci kaj tio signifas, ke ĝi estus nenio alia ol estiĝo kaj komenco de dio. Jen la fundamenta teologia dogmo pri eterna dio disfalas kiel dometo el ludkartoj. La teologia tempo-dilemo restas nesolvita. Ĉu efektive la ekzisto de tempo (respektive ĝia ne-ekzisto) ne estas filozofia pruvo de la neekzisto de dio?


---

# Politika ago kontraŭ indiĝena saĝo

**Published:** 2022-05-01

**URL:** https://www.monato.be/2022/013059.php?p

**Author:** Marcionilo VASCONCELOS

**Categories:** Aktuale, OPINIO - BRAZILO, Politiko

La indiĝena kulturo havis gravan rolon en la formiĝo de Brazilo. Multo el ĝia historio estas frukto de la indiĝenoj, kiuj semis siajn trajtojn kaj kutimojn. Ne estas malfacile konstati ilian influon je la nomoj de urboj kaj fruktoj aŭ observi ilian influon sur manĝkutimoj, kredoj ktp. Malantaŭ la unuavide rava aspekto tamen estas malpaco, persekuto kaj detruo de la indiĝenoj en Brazilo.

Antaŭ la alveno de la portugalaj koloniistoj, la indiĝenaj komunumoj abundis, kaj estis miloj da ili. Tamen, dum la lastaj jarcentoj ilia nombro draste malpliiĝis. Nun la indiĝenoj reprezentas proksimume 0,50 % de la loĝantaro (896 917 homoj, laŭ la lasta censo). Simile okazis al la indiĝenaj lingvoj, kiuj antaŭe estis pli ol mil kaj nun ĉirkaŭ 160.

La supre menciitaj datumoj utilas por kompreni, kiom agresa estis la rilato inter la tiamaj eŭropaj koloniistoj kaj la „originaj popoloj”. Post la proklamo de la respubliko, preskaŭ ĉiuj konstitucioj enhavis artikolojn favorajn al la indiĝenoj. Preskaŭ ĉiam. Tamen la realo estas tute malsimila al tio, kio estas garantiita laŭleĝe.

Precipe dum la lastaj jaroj, oni observas kreskon de perfortoj kontraŭ la originaj popoloj, ĉar multaj politikistoj, inkluzive de altranguloj de la brazila federacio, agas malfavore al ili. Do, kaj politike kaj fizike, brazilanoj vidas akriĝon de la malbona situacio ĉe la indiĝenoj.

Laŭ la lasta konstitucio, indiĝenoj rajtas posedi la tradicie loĝatan areon. Tamen, dum la lastaj jaroj, sub la registaro de Jair Bolsonaro, la brazilanoj vidas drastajn agojn kontraŭ la apliko de la supremenciita artikolo de la konstitucio. La indiĝenoj posedas grandajn teritoriojn, kiuj povus esti uzataj por agrikulturo fare de riĉaj firmaoj, okupantaj laborforton kaj riĉigantaj la landon. Tiu ĉi koncepto montras, kiel la registaraj organizaĵoj vidas la indiĝenojn: kiel homojn malevoluintajn, kiuj malhelpas la disvolviĝon de Brazilo.

Kvankam dum antaŭaj registaroj ne ĉio estis favora al la indiĝena popolo, nuntempe la brazila ŝtato reprezentas malamikon pli ruzan, agreseman kaj malfavoran.

La membroj de la registara teamo publike apogas minejajn esplorojn en indiĝenaj areoj, eĉ se tio signifas morton de indiĝenaj komunumoj. Tio okazas nuntempe ĉe la indiĝenoj Munduruku, kies tereno estas nun invadita, kaj la kontraŭleĝaj ministoj minacas la lokanojn, atencas kontraŭ ili kaj poluadas la akvojn per ĥemiaĵoj. 1

En tia katastrofa situacio, la teamo de Jair Bolsonaro stimulas minejan esploradon publike, kaj ĝi uzas policon por malhelpi la pormediajn kontroladojn, draste mallaŭtiĝintajn pro sistemaj agoj de la ministro pri medio de Brazilo, kiuj povus eviti senarbarigon kaj poluadon de la naturaj resursoj tiom necesaj por la indiĝenoj.

Nuntempe la indiĝenoj suferas pro manko de subteno de la ministerio pri sano, ĉar ĝi preteratentas iliajn bezonojn rilate medikamentojn kaj protekton kontraŭ kronviruso. Ili suferas pro malĉeesto de ia ajn politika protekto, ĉar la plej grava landa reprezentanto estas tiu, kiu per siaj politikaĵoj montras sian malkonsideron pri ili. Konsekvence, neregistaraj organizaĵoj kiel Greenpeace faras kampanjon por enspezigi monon kaj porti bazajn rimedojn al tiuj indiĝenoj, kiel manĝaĵoj, medikamentoj, kuracistoj ktp.

Restas esperi, ke la indiĝena saĝo estu daŭre sufiĉe akra kaj preciza por kontraŭbatali tiajn atakojn, kaj ke tiel ili sukcesu rezisti kaj ekzisti por daŭre riĉigi la landon per sia profunde bela kulturo.


---

# Danio luos kosovajn ĉelojn

**Published:** 2022-05-01

**URL:** https://www.monato.be/2022/013061.php?p

**Author:** Bardhyl SELIMI

**Categories:** Aktuale, MALLIBEREJOJ, Moderna vivo

Antaŭ unu jaro Danio proponis, ke Kosovo ludonu al ĝi 300 prizonĉelojn por homoj kondamnitaj pro ordinaraj kialoj.

Ekde 2015 la nombro de danaj prizonuloj kreskis je 19 %, kaj la nombro de gardistoj falis. Pro tio Danio esploris en kelkaj landoj la eblojn lui iom da prizonĉeloj. Kosovo montriĝis taŭga lando pro la relative bonaj kondiĉoj kaj sekureco.

Danio planas sendi al Kosovo, ekde la jaro 2023, 300 prizonulojn ne-danetnajn kaj ne-teroristajn. Tiucele estas elektita prizono en vilaĝo apud Gjilan, urbo en la sud-oriento de la lando. Kosovo enspezos pro tio dum dek jaroj ĉirkaŭ 185 milionojn da eŭroj. Post la fino de la mallibereco la prizonuloj revenos al Danio, por ke poste oni sendu ilin al iliaj respektivaj patrolandoj.

La administradon de tiu prizono en Kosovo faros danoj mem laŭ la dana leĝo, kaj oni dungos lokajn gardistojn. Por ke la interkonsento ekfunkciu, bezonatas aprobo fare de du trionoj de la deputitoj de la kosova parlamento.

Cetere, similaj praktikoj estas jam konataj. Belgio ( MONATO 2010/04, p. 12 ) kaj Norvegio luis ĉelojn en Nederlando, kies prizonoj estas plenigitaj je nur 50 %.


---

# La mistero pri la blankaj konvaloj

**Published:** 2022-05-01

**URL:** https://www.monato.be/2022/013077.php?p

**Author:** Lida ELBAKJAN

**Categories:** Aktuale, AMO KAJ ARTO, Arto

Ivan K. Ajvazovskij estas aŭtoro de pli ol 6000 pentraĵoj, kiujn li surtoligis laŭ memorkapablo. Li diris: „Pentranto, kiu nur kopias naturon, fariĝas ĝia sklavo. Moviĝon de vivantaj medioj – puŝblovon, fulmojn – ne eblas pentri.” Rigardante liajn pentraĵojn malfacilas imagi, ke ilin kreadis homo.

La 17an de julio 1817 en la libro de naskiĝoj kaj baptoj de armena preĝejo en la urbo Feodosija (Krimeo) estas enskribo: „Naskiĝis Hovhanes, filo de Gevork Ajvazjan kaj Hripsime”. La pentrarta talento aperis ĉe Hovhanes jam en infaneco. Bedaŭrinde liaj infanaj pentraĵoj ne konserviĝis, ĉar ili estis faritaj sur marsablo.

En 1837 Rusio atendis kun kortremeto la alvenon el Italio de la baletistino Marie Taglioni. Akiri biletojn al ŝiaj spektakloj apenaŭ eblis. Eĉ caro Nikolao la 1a, amanto de baleto, ne kaŝis sian admiron. La konatiĝo de studento de la Imperia Akademio de Belartoj kun Marie do okazis hazarde. Ŝia veturilo ektuŝis lin, kaj li falis. Marie kunportis lin ĝis lia hejmo kaj sekvan tagon transdonis al li biletojn por la spektaklo La Sylphide (La silfo). Tiel komenciĝis ilia amromano.

Eksciinte, ke Marie pasigos printempon kaj someron en Italio, Ajvazovskij rapidis al ŝi. Ili plezure pasigis tempon en Venecio. Tie ŝi daŭrigis dancadon sur scenejo, li sian pentradon.

Unuan el liaj sukcesoj, lian pentraĵon Ĥaoso , deziris aĉeti eĉ papo Gregorio la 16a. Eksciinte pri tio, Ajvazovskij donacis ĝin al li. Tiu nobla gesto ege plaĉis al la papo, kaj li persone premiis lin per ora medalo.

Iun tagon Ajvazovskij konfesis pri sia amo al Marie kaj petis ŝin fariĝi lia edzino. Inter ili estis 13-jara aĝdiferenco. Eble tiu fakto, eble ega korinklino al scenejo poiomete malproksimigis ilin. Kaj Marie, dum iu Palma Dimanĉo, donis al li sian rozkoloran baletan ŝueton kaj diris: „Tiu ŝueto piedfrakasis mian amon. Prenu ĝin por memoro kaj revenu Rusion, tie estas via vivo. Vian virinon vi nepre renkontos.”

En la paska tago Marie Taglioni ricevis dokumentojn de notario pri donaco de Ajvazovskij. Ĝi estis pompa palaco, adiaŭa donaco de Ajvazovskij, kavaliro de rompita koro.

En 1842 Ajvazovskij ricevis oran medalon de la Pariza Belarta Akademio kaj en 1843 la titolon de akademiano de la Florenca Akademio. Sed eĉ plia titolo, tiu de ano de la Amsterdama Akademio de Belartoj, ne malhelpis al li reveni patrujon.

Li estis 27-jaraĝa, kiam li ricevis la titolon de akademiano de la Peterburga Akademio de Belartoj. El Peterburgo, tamen, li revenis al sia amata Feodosija, ĉe la Nigra Maro.

Ajvazovskij estis enviinda fianĉo. Kaj ĉiuj estis surprizitaj, kiam kiel edzinon li elektis guvernistinon de siaj lernantinoj, la anglinon Julia Graves [grejvz]. Ilia edziĝsolenaĵo okazis en armena preĝejo kun festo ege pompa: tapiŝoj el vivantaj floroj, konkursado de ĝigitoj 1 , iluminado sur ŝipoj.

En tiu geedzeco naskiĝis kvar filinoj. Dum tiu periodo Ajvazovskij estis tre feliĉa, li multe pentris. La plej fama pentraĵo Naŭa ondo kreiĝis dum kvin tagoj. En 1856 la familio veturis Francion. Dum tiu vintro li pentris 25 pentraĵojn. Danke al la estimo de imperiestro Napoleono la 3a, sur la surtuto de Ajvazovskij ekbrilis ordeno de Honora Legio.

Bedaŭrinde Julia ne ŝatis longan tempon loĝi en Feodosija. Ŝi enuis en la provinca urbeto. Ŝi ŝatis akceptojn en pompaj palacoj kaj, krome, antaŭpensis pri la estonteco de siaj filinoj. Iun tagon ŝi ne revenis hejmen de restado en Peterburgo, kaj la familio disfalis. Al ĉiuj kvar filinoj Ajvazovskij donacis po unu palacon en Krimeo.

La dua edzino de Ajvazovskij iĝis Anna, juna vidvino de negocisto Sarkisov. Ajvazovskij estis 65-jaraĝa, Anna 25. En ilia hejmo aperis varmo kaj komforto.

Tiu amikema familio multe faris por sia urbo. Ili donace konstruis en Feodosija urban akvodukton, malsanulejon kaj lernejon, kelkajn preĝejojn, fondis arkeologian muzeon kaj bildgalerion. La urbanoj tre estimis Ajvazovskij kaj donis al li la titolon „Honora civitano de Feodosija”.

Ajvazovskij havis dek nepojn. Unu el ili, Aleksander (Latri), estis adoptita de Ajvazovskij kaj tenis lian familinomon.

Feodosija, la 2an de aprilo 1900, en la mateno de Palma Dimanĉo. Ĉe la enirejo staras kuriero kun blankaj konvaloj en korbo. „Kie mi vidis ilin antaŭe?” provis ekmemori Ajvazovskij. Tiun rigardon eksentis Anna. Ŝi diris: „Jam multajn jarojn en la sama tago vi ricevadas tiujn blankajn konvalojn. Kiu sendas ilin al vi?”

La 18an de aprilo li sidis antaŭ novkomencita laboro ... Li mortis la 19an de aprilo (la 2an de majo laŭ la nova stilo). Li estis 82-jaraĝa. Ĉe tomba baraĵo staranta maljunulo diris: „Al kiu mi portu florojn de Trubeckoj?”

Marie Taglioni, antaŭ sia forpaso, petis sian filinon (ŝi estis la edzino de grafo Trubeckoj), ke ĉiun Palman Dimanĉon ŝi sendu al Ajvazovskij blankajn konvalojn, memore pri tiu tago, kiam ŝi donacis al li sian rozkoloran ŝueton kaj rifuzis lian proponon, kvankam ŝi amis dum la tuta vivo nur lin.

Reveninte hejmen, Anna deprenis tiun ŝueton de la skatolo kaj metis ĝin en fornon, forigante la lastan baron inter ŝi kaj senlime amata homo, kvankam forpasinta.

Sur la tomboŝtono de Ajvazovskij armenlingve estas ĉizita la frazo „Naskiĝinta mortema – lasis pri si senmortan memoron”.


---

# Biodiverseco, zoonozoj kaj epidemioj

**Published:** 2022-05-01

**URL:** https://www.monato.be/2022/013084.php?p

**Author:** Bert DE WIT

**Categories:** Aktuale, AKTUALE, Scienco

Kio estas la rilato inter biologia diverseco, zoonozoj kaj epidemioj? Jen scivoliga demando, kiun oni ne povas facile respondi. En la pasintaj du jaroj tiu demando fariĝis pli aktuala pro la kovim-pandemio. Sed jam delonge en la homa historio estas pruvoj pri la katastrofa efiko de zoonozoj al homoj en diversaj regionoj de la mondo. Ĉu sekvo de fatalo, puno de Dio aŭ detruado de biodiverseco?

Zoonozo estas malsano de homo, kiu infektiĝas per kontakto kun besto aŭ besta produkto. La malsanon povas estigi viruso (kovimo), bakterio (boreliozo, malsano de Lyme) aŭ sporozoo (malario). Sed ankaŭ besta produkto (viando) en si mem povas kaŭzi malsanon, kiel atestas la malsano de la folaj bovinoj (la malsano de Creutzfeld-Jacob ĉe homoj), kiu estiĝas pro infekta proteino – priono.

Estas interese, ke tiaj zoonozoj jam ekzistis en antaŭaj jarcentoj. Iuj opinias, ke la disfalo de la romia imperio parte ŝuldiĝas ankaŭ al malsano, nome variolo, kaj pro tio verŝajne imperiestro Justiniano ŝanĝis la sidejon de la regno al Konstantinopolo.

Meze de la 14a jarcento la pesto, kiun kaŭzas la bakterio Yersinia pestis , eniris Eŭropon, verŝajne per la haveno de Venecio, kiu havis multajn rilatojn kun komercistoj en oriento. Poste, regule okazis pestepidemioj en eŭropaj urboj. Nur kiam oni eksciis, ke la peston kaŭzas bakterio, kiu transiras de rata pulo al homo, oni povis adekvate reagi al tiuj epidemioj. Antaŭe, oni postulis en Venecio, ke infektita ŝipanaro restu ekster la urbo, sur insulo, dum kvardek tagoj (el kio venas la vorto kvaranteno ).

Ankaŭ malario estis konata malsano en antaŭaj epokoj en Eŭropo. Kie estis marĉoj, tie la kulo, kiu transportas la infektan sporozoon, povis bone vivi kaj multobliĝi. Ĝis la jaro 1916, malario estis endemia malsano en la provinco Nord-Holando. Nun, pro klimatŝanĝiĝo, oni atendas, ke la kulo Aedes aegypti pli kaj pli migros norden kaj ke pli ofte homoj malsaniĝos pro dengo-viruso. Fakte, la besto jam estas trovita en Nederlando kelkloke. Cetere, tiu kulo estas en tropikaj regionoj ankaŭ transportanto de zika-viruso, kiu povas kaŭzi mikrocerbajn bebojn. Antaŭ kelkaj jaroj subite kreskis la nombro de tiaj beboj en Brazilo.

Tio estas la plej malfacile respondebla demando. Kompreneble devas esti iu besto, kiu gastigas ĉu viruson, ĉu bakterion, ĉu protozoon; kaj devas esti kontakto inter tiu besto (aŭ alia besto, kiun ĝi povas infekti) kaj homoj. Epidemioj karakteriziĝas per granda infektemo kaj rapida disvastiĝo de la malsanaj bestoj kaj homoj. En la nuntempo, la moderna (ofte aviadila) transportado estas granda helpo por rapida disvastiĝo de infekta malsano tra la tuta mondo. Ĉi-sube temas precipe pri virusmalsanoj. La ekesto de bakteriaj kaj protozoaj malsanoj postulas alian rakonton, kvankam temas ankaŭ pri interagoj inter bestoj kaj homoj.

Ekzistas multaj specoj de virusoj en la mondo. Virusoj ne vivas: ili konsistas el peco da DNA aŭ RNA, do genetika materialo, kiu estas en proteina envolvaĵo. Oni ne povas vidi ilin per sia okulo, ili estas ege malgrandaj. Oni bezonas elektronan mikroskopon por vidi ilin. Nur kiam la viruso atingas ĉelon de homo aŭ besto, en kiun ĝi povas penetri, la virusa DNA aŭ RNA povas multobligi sin. La ĉelo eksplodos, kaj liberiĝos novaj viruspartikloj, kiuj infektos aliajn ĉelojn.

Laŭ taksoj de virusologoj, la nombro da specoj de virusoj estas pli ol unu miliono; iuj parolas pri 1,7 milionoj. Oni fakte ne povas diri „specio” por viruso, ĉar specio en biologio estas difinita laŭ la kriterio, ke ĝi povas reprodukti sin sen helpo de aliaj estaĵoj. Oni do kalkulas specojn laŭ la simileco de la genetika materialo kaj la gastigantoj, kiujn la virusoj bezonas.

Se estas tiom da diversaj pecoj de genetika materialo en la „prasupo”, la demando estas, kiel kaj kiam ili povos formi novan kombinaĵon por infekti vivantan ĉelon. Hazardo kompreneble helpas; la hazardo ĉi-okaze estas la kombino de diversaj pecoj de virusmaterialo en iu besta ĉelo, tiel ke pro rekombinado de la genetika materialo ekestas nova infekta viruso.

Oni povas kontraŭargumenti, ke virusoj estas ofte adaptitaj al sia gastiganto, ĉar ili devas kapabli penetri ties ĉelojn. Tial du diversaj virusoj ne tiel facile „renkontiĝas”, sed en la praktiko tiu supozata specifeco ne estas baro, kiel montriĝis ĉe kovimo. Kovimon kaŭzas viruso, kiu ne nur infektas vespertojn kaj homojn, sed ankaŭ vizonojn (oni devis mortigi milojn da ili en bredejoj en Danio kaj Nederlando), hamstrojn, blankvostajn cervojn ( Odocoileus virginianus en Usono), hipopotamojn (en zoologia ĝardeno), kaj kelkfoje katojn kaj tigrojn.

Oni atribuis la ekeston de la kronviruso al transsalto de viruso de vesperto en Ĉinio al homoj. Unue oni pensis, ke eble ankoraŭ alia besto (maniso) estas gastiganto de la viruso, sed poste oni ne konfirmis tion. Esploro pri la virusoj en 227 vespertoj en la ĉina provinco Yunnan montris, ke troviĝas kronviruso RmYN02, kiu je 93 % kongruas genetike kun la genomo de SARS-CoV-2 (kovimo); unu geno kongruas eĉ je 97,2 %.

Do estas tre verŝajne, ke la kovim-viruso venis el vesperta fonto. Kompreneble oni ne povos konvinki Donald Trump pri tio, samkiel dum la unua mondmilito oni asertis, ke la hispana gripo estas produktita de la germana malamiko. La sekva demando estas, kiel kaj kial la viruso transsaltis de besto al homo. Devas esti kontakto inter besto kaj homo, kaj en la amaskomunikiloj oni montris kaptitajn vespertojn vendotajn en komerca bazaro de Vuhano, Ĉinio. Do, verŝajne ... Sed estas malfacile pruvi tion je 100 %.

Ĉu transsalto de besto, ĉi-okaze vesperto, al homo estas malofta okazo? Nu, tio okazas ne tre ofte, sed ja okazas. Estas precedenco, kiu okazis en Malajzio en 1999. En tiu jaro okazis grandskalaj forbruloj de tropikaj arbaroj en Borneo (Indonezio) kaj Malajzio. Oni volis krei pli da palmoleaj monokulturoj kaj detruis grandan surfacon de tropika arbaro. Vespertoj, kiuj manĝis fruktojn de arboj en tiu arbaro, devis serĉi rifuĝejon kaj ankaŭ ekinvadis arbojn apud porkobredejoj en Malajzio. Apud la urbo Sunga Nipah en Malajzio aperis mistera malsano en la porkoj. La malsano estis infekta, ne nur inter porkoj, sed ankaŭ inter porkoj kaj homoj. 105 homoj mortis, kaj oni devis mortigi unu milionon da porkoj.

Kio do okazis? La vespertoj manĝis fruktojn, kaj sur la arboj ili alkroĉiĝis kaj faligis siajn ekskrementojn aŭ duonmanĝitajn fruktojn. La porkoj sube formanĝis la restaĵojn kaj tiel infektiĝis per la viruso, kiun oni baptis la „nipah-viruso”. Se viruso establas sin en populacio de sovaĝa besto, kiel kovimo en la blankvosta cervo en Usono, tio povos funkcii kiel fonto de novaj virusvariantoj en la venonta tempo.

Estas pliaj rakontoj pri transsalto de viruso de bestoj al homoj. Ekzemple pri aidoso oni supozas, ke la viruso saltis de simioj al homoj, kiuj manĝis la viandon de la sovaĝaj bestoj. Simila rakonto aŭdiĝas pri ebolo, tre infekta malsano, kiu manifestiĝis unue en okcidenta Afriko. La kaŭzoj estas ĉasado kaj komercado de sovaĝaj bestoj. Kaj en la okazo de porkoj, kiuj infektiĝas, oni povas konstati, ke la amasbredado de porkoj, kiuj ofte estas genetike similaj, kreas bonajn kondiĉojn por rapida disvastiĝo de la malsano.

En Nederlando oni povis konstati, ke la intensa amasbredado de kaprinoj kaj ŝafoj kaŭzis zoonozon (Q-febron), kiu mortigis kelkdekon da homoj en la ĉirkaŭaĵoj de la bienoj kun kaprinoj kaj ŝafoj en regiono kun intensa brutbredado. La malsanon kaŭzis bakterio, Coxiella . Sed, de kie ĝi venas kaj kial ĝi fariĝis tiom infekta, tio estas ankoraŭ ne bone esplorita.

La birda gripo estas virus-malsano, kiu precipe en vintro povas infekti multajn kokinojn en kokinbredejoj. La viruson transportas sovaĝaj birdoj, kiuj povas infekti per siaj ekskrementoj la kokinojn. Ankaŭ ĉi-okaze temas pri amasbredado de bestoj, kiuj genetike malmulte diferencas kaj do estas tre sentivaj je infektoj. Kaj, same kiel pri la kovim-viruso, okazas mutacioj, tiel ke ĉiun vintron oni devas atendi novan varianton de la viruso. Samkiel la viruso, kiu kaŭzas gripon. La vakcino ĉiujare ŝanĝiĝas laŭ la atendataj regantaj gripvariantoj.

Oni povas aldoni ankoraŭ aliajn ekzemplojn de transsaltoj de virusoj de bestoj al homoj (MERS, SARS, meksika gripo k.s.), sed estas klare, ke virusoj ne estas tiom „fidelaj” al siaj gastigantoj. Bedaŭrinde por la homo ...

Estas indikoj, ke la malpliiĝo de la nombro de specioj aŭ genotipoj de bestoj kaj plantoj povas stimuli la ekaperon de zoonozoj kaj tiel endanĝerigi ankaŭ homojn. La rezonado estas jena: en areoj, kie la diverseco de specioj estas granda, la risko, ke viruso aŭ alia malsaniga faktoro transsaltos de unu specio al alia, ne estas granda, ĉar ili tutsimple ne ofte renkontas unu la alian. Se la ekosistemo estas riĉa je biodiverseco, malsanoj malofte atingas tian stadion, ke ili infektas aŭ mortigas tutajn populaciojn de bestoj. Tiu hipotezo nomiĝas la „dilua hipotezo”, ĉar la risko je infektaj malsanoj estas fakte diluita.

Aliflanke oni scias, ke, ju pli genetike unuecaj estas bestoj, des pli da risko estas, ke ili suferos gravajn perdojn se infektitaj. Se la biodiverseco en iu areo malpliiĝas, ofte oni povas konstati, ke „ĝeneralistoj” profitas la situacion. Ĝeneralistoj estas bestoj, kiuj ne havas tiom striktajn postulojn pri manĝaĵoj aŭ restadejoj. Ratoj kaj musoj estas bestoj, kiuj ofte rapide multobliĝas post perturboj de ekosistemoj. Ili sekvas homojn. Ratoj kaj musoj estas konataj kiel transportantoj de malsanoj, ĉu bakteriaj ĉu virusaj. Tiel oni povas klarigi, ke, ju pli da perturbo de ekosistemoj kaj perdo de specioj, des pli da risko estas je malsanoj, kiuj atakas homojn.

En la revuoj Nature kaj Science en julio/aŭgusto 2020 aperis artikoloj de sciencistoj, kiuj substrekas la hipotezon, ke pandemioj fariĝos pli verŝajnaj, se la forhakado de tropikaj arbaroj pludaŭros kaj klimatŝanĝiĝo ŝanĝos la cirkonstancojn por vivaĵoj.

Resuma averto: oni povas atendi en la venonta tempo pli ofte epidemiojn, kiuj povos fariĝi pandemioj pro tio, ke la biodiverseco malpliiĝis pro la detruaj agadoj de homoj.


---

# Ĉevalbatalo en proverbar-arbaro

**Published:** 2022-05-01

**URL:** https://www.monato.be/2022/013085.php?p

**Author:** Petro DESMET'

**Categories:** Aktuale, Lingvo

Kompreni proverbojn ne ĉiam estas facile kaj en Esperanto kaj en naciaj lingvoj. Mi provos doni al vi ideon pri la afero. En la Oklingva Proverbaro 1 fare de Ludoviko Zamenhof kaj Marko Zamenhof estis paragrafo, kiu ĉikanis kaj hantis min. Mi ĉi-sube rakontos, kiel mi trovis la respondojn!

Dum la multlingveco kaj paraleligo – same kiel la temindikoj de la paragrafoj en nia proverbaro – konsiderinde helpas kaj eĉ necesas por vere elkompreni la esperantajn proverbojn, ili tamen ne ĉiam liveras klaran kaj definitivan nuancon! Ankaŭ inter la nacilingvaj proverboj troviĝas iuj, kiuj estas malfacile kompreneblaj. Ili fojfoje supozigas iun kromkonon, iun krominformon. Tion mi spertis, dufoje, en paragrafo 81, kiu laŭ la esperanta kaj laŭ la rusa titolo pritraktas „bati/bato”. Fakte oni povas esti kontenta nur, kiam oni sentas harmonian fluon de la tekstoj en ĉiuj el la kvin lingvoj, kiam oni sentas, ke ĉio harmonias, ke ne plu estas iu ajn kontraŭado inter la diversaj lokucioj. Tamen, en la komenco, mi vidis nur tre supraĵan rilaton inter la kvin paragrafoj.

Ni citu la tekstojn: 81 . Бьют не по годам, а по ребрам. – Po to biją, żeby bolało. – L'âge n'est fait que pour les chevaux. – Wie der Schelm, so die Prügel. (Oni batas ne sur aĝo, sed sur la ripoj – Tial ili batas, por ke doloru – La aĝo estas farita nur por ĉevaloj – Kia la netaŭgulo, tia la batado). La aldonaj proverboj esperantaj de Ludoviko: „Oni batas per vipo, por ke sentu la ripo. / Oni batas ne la aĝon, sed la vizaĝon.”

La franca teksto ŝajnis al mi iom stranga. Francoj certigis al mi, ke, kiel mi trovis en klarigaj tekstoj, oni uzas la frazon en du sencoj, unue por trankviligi maljunulojn, sugestante, ke gravas ne aĝo, sed nur la sansituacio, alivorte ke oni ne zorgu pri aĝo, se oni sentas sin sana kaj bonstata; kaj due por admoni kaj riproĉi junulon, kiu antaŭ maljunuloj komencas babilaĉi pri aĝo, do kun la signifo: oni ne parolu pri aĝo kaj aĝiĝo antaŭ maljunuloj. Sed tio absolute ne klarigas, kial oni altiras ĉevalojn en la diraĵon. Mi supozis, ke povus temi pri vortludo, kio ne maloftas en proverbaroj.

Multjara okupiĝo pri proverboj instruis al mi, ke ekzistas tre multaj tiaj lokucioj por admoni iun, ke li tro ofte uzas iun vorton. Ekzemplo estas „Se la ĉielo falus al tero, birdokaptado estus facila afero”, kiu estas uzata ne kiel kutima proverbo, sed kiel admona frazo al iu, kiu daŭre „se-as”. Mi do supozis, ke devus ekzisti iu ajn „ilo rilate ĉevalojn”, ilo, kiu nomiĝu „aĝo” aŭ simile.

Kaj jes, unu el miaj francaj amikoj, kiu kutimas konsulti multajn enciklopediojn kaj tiajn verkojn, trovis, ke ekzistas tia ilo, nome „age” (senĉapela vorto, kvankam fojfoje erare notita kiel ĉapelita). Ĝi estas parto de plugilo, eĉ normale per ĉenoj ligita al la ĉevalo(j). En la enciklopedia artikolo estas notite, ke en multaj partoj de la lando oni uzas iujn aliajn nomojn.

Alia amikino, agrokulturista filino, diris, ke ŝi neniam aŭdis la nomon, sed ankaŭ ŝi trovis, ke efektive ĝi ekzistas. La vorton „age” mi ne trovis en iu ajn el miaj francaj vortaroj, krom en tiu franca-esperanta fare de Le Puil. Tie mi legis: „age”, age de charrue : plugiltrabo. Interese: tiu vortaro spertis plurajn malfavorajn recenzojn, sed mi jam pli ol unu fojon trovis en ĝi respondojn, kiujn mi vane serĉis en aliaj lokoj!

Tiu klarigo pri la franca frazo estas rapide rakontita, sed malantaŭ ĝi estas horoj da serĉado kaj klopodado kaj serĉado de helpo, kaj la tuta afero eliris el iom helpkria supozo; supozo, kiu, kiel poste montriĝis, havis seriozan bazon.

Ankaŭ la rusa teksto stumbligis min. Fakte rekta traduko estas: Oni batas la aĝon, ne la ripojn (ripoj, kiel facile kompreneblas, estas la korpo, la homo). Sed „bati la aĝon”? Al minimume dek kvin rusoj mi skribis kaj demandis, sed neniu kapablis liveri akcepteblan klarigon, ĝis iu moskvanino venis kun la bona, sendube ĝusta, klarigo. Fakte, laŭ ŝi, „bati aĝon” estas logika kaj regule uzata! La dua esperanta lokucio klare estas paŭsaĵo de la rusa kaj pola, kaj do ankaŭ estas ne tro memkomprenebla! La unua certe baziĝas sur la franca! Ludoviko ja menciis du paralelajn proverbojn.

Ofte la vera solvo estas simpla, ĉiutaga, plene logika. Tion denove spertis mi, kiam mi ricevis reagon de juna amikino el Moskvo! Ŝi skribis al mi: „Se mi tradukas laŭvorte, mi diras: oni batas ne jarojn, sed ripojn. Mi pensas, ke oni uzas tiun proverbon por adoleskantoj, kiuj plendas, ke ili estas tro aĝaj por esti punataj per batoj. Kaj oni respondas al ili: ja ni ne aĝon vian batas, sed dorson.” Oni devas do koni la kuntekston por vere kompreni la diraĵon, kaj tio relative ofte okazas por pluraj proverboj en nia proverbaro!

Jes, jen la klarigo, ĉar nun la diversaj paralelaĵoj (jes, ili estas ĉe paragrafo 81, pli malaltnumera ol 781, do ili estas ekzaktaj kopioj de la patra paragrafaro). La akompanaj proverboj estas nun tute en sama ideosfero! Pola: laŭlitera traduko de na to biją, żeby bolało estas „tial ili batas, por ke doloru”.

La signifo estas, ke oni batas kun tiu celo, ke la batito sentu tion bone. Do la bato devas havi efikon: oni ne batas iun por bati, sed por dolorigi iun.


---

# Premo sur la civilan socion

**Published:** 2022-05-01

**URL:** https://www.monato.be/2022/013092.php?p

**Author:** Aleksej SALOMATOV

**Categories:** Aktuale, RUSIO, Memorial

El la serio de eventoj okazantaj en Rusio estas fojfoje malfacile distingi iujn aparte gravajn kaj historie signifajn. Sed kio okazis en decembro 2021, tio estas ĝuste unu el tiuj. Temas pri la decidoj de tribunaloj en Moskvo likvidi la internacian volontulan publikan organizaĵon Memorial , historian, klerigan, homrajtan kaj bonfaran societon, esplorantan persekutojn de la reĝimo. Tio signifas, laŭ mi, simbolan venĝon de la fortoj, kiuj estis malantaŭ la malsukcesa „Aŭgusta Puĉo” en 1991.

La oficejo de Memorial en Moskvo. Foto: ALEKSEJ SALOMATOV

Memorial estas unu el la plej malnovaj kaj plej grandaj organizaĵoj pri homaj rajtoj en Rusio, fondita kun la partopreno de, inter aliaj, la akademiano Andrej Saĥarov, kaj oficiale registrita en 1989. Organize, ĝi estas asocia komunumo de multaj organizaĵoj en Rusio, Ukrainio, Kazaĥio, Ĉeĥio, Italio, Belgio kaj Francio. Memorial laboregas por konservi la memoron pri viktimoj de politika subpremo, por rehabiliti ilin kaj por disvolvi la civilan socion. Ĝi administras liston de politikaj malliberigitoj. Nun en Rusio ilia nombro (pli ol 420 en 2021) estas komparebla al la nombro en Sovetunio en ĝiaj lastaj jaroj.

La likvido de Memorial klare montras, ke la potencon en Rusio akaparis heredintoj de la ekzekutistoj por Stalin, kiuj persekutis milionojn da siaj kuncivitanoj. Kaj estas kompreneble, kial en 2014 la Komisiono por Protekti Ŝtatajn Sekretojn (persone direktata de Putin), plilongigis la periodon por teni sekretaj la dokumentojn el la arkivoj de sovetiaj ŝtatsekurecaj agentejoj por pliaj 30 jaroj, ĝis 2044.

Ŝildo sur la muro de domo en Moskvo: Ĉi tie loĝis Nikolaj Jakovleviĉ Incertov, esperantisto, naskiĝinta en 1886, arestita la 17/04/1937, mortpafita la 27/10/1937, rehabilitita en 1957. Memorial estas la fondinto de la fonduso Lasta Adreso , kiu instalas ŝildojn sur la domoj, de kie la persekutitaj homoj foriris la lastan fojon. N. Incertov estis membro de la Centra Komitato de Sovetrespublikara Esperantista Unio (SEU). Foto: ALEKSEJ SALOMATOV

Kiel okazis, ke nun Rusio troviĝas, se diri figure, denove en 1983, en situacio de ĉiopovo de „specialaj” gvatistaj servoj kaj persekutado de disidentoj, de maldemokratio kaj ekstera agreso?

La politiko de perestrojko (rekonstruo, restrukturado aŭ transformado) de Miĥail Gorbaĉov post 1985 ŝanĝis Sovetion. Danke al ĝi, la orient-eŭropaj landoj liberiĝis de la sovetia diktaturo, Germanio unuiĝis kaj poste Estonio, Litovio kaj Latvio deklaris la restarigon de sia sendependeco.

La konservativa parto de la landa gvidantaro, malkontenta pri la politiko de Gorbaĉov, por malebligi la subskribon de nova Unia Traktato, kiu estis transformonta Sovetion en Union de Suverenaj Ŝtatoj, provis renversi lian prezidentecon. Ili organizis puĉon, kreante Ŝtatan Komitaton por Krizostato 1 . La prezidento de la Rusia Federacio Boris Jelcin aktive kontraŭbatalis la puĉistojn kaj alvokis la homojn rezisti. La puĉistoj estis venkitaj kaj nur akcelis la procezon de la disfalo de Sovetio, kiu havis objektivajn kialojn. Sovetio oficiale ĉesis ekzisti en decembro 1991.

La rusia prezidento Boris Jelcin ĝuis grandan subtenon de la loĝantaro en la fruaj 1990aj jaroj, kio ebligis al li daŭrigi demokratiajn reformojn kaj efektivigi reformojn cele al kreo de merkat-bazita ekonomio en la lando. Rusio ekmalfermiĝis kaj estis respektata eksterlande: ekzemple, ĝi estis invitita partopreni en G7, grupo de gvidaj industriigitaj demokratiaj landoj. Sed poste la populareco de Jelcin komencis malpliiĝi pro ekonomiaj problemoj kaj pro la milito en Ĉeĉenio (1994-1996), kaj li estis pene elektita por dua prezidenta periodo en 1996 (en la dua fazo de la elektoj). Li komencis havi sanproblemojn, perdis la subtenon de demokrataj fortoj kaj ĉirkaŭis sin per sekurecaj-gardistaj fortoj. Jelcin estis tre influata de sia familio, laŭ kies rekomendo li nomumis Vladimir Putin, negravan oficiston kiu estis malmulte konata en la lando, unue direktoro de la ŝtata sekureca servo FSB, poste ĉefministro kaj poste sia posteulo.

Post la libervola abdiko de Boris Jelcin, en rapidaj elektoj en 2000 Vladimir Putin estis elektita prezidento post postulo de la publiko pri forta ŝtato fone de la dua ĉeĉena milito, tiamaj teroristaj atakoj kaj precipe la eksplodoj de loĝkonstruaĵoj en kelkaj rusiaj urboj. En la 2000aj jaroj li ĝuis subtenon de signifa parto de la socio fone de pliboniĝanta prospero de civitanoj ĉe altaj prezoj por petrolo kaj gaso, ankaŭ danke al la daŭra favora efiko de la merkatreformoj faritaj de la teamo de Jegor Gajdar en la fruaj 1990aj jaroj. Sed post la financa kaj ekonomia krizo de 2008-10 kaj la interna politika krizo de 2011-13, la nivelo de la subteno al Putin malkreskis. Li sukcesis altigi sian popularecon per la kontraŭleĝa „aneksa” invado en Krimeon en 2014 kaj komencante militon kontraŭ Ukrainio, kaj poste komencante armean operacon en Sirio.

La efiko de ĉi tiuj agoj sekiĝis post akcepto, en 2018, de la leĝo pri plialtiĝo de la emeritiĝo-aĝo (de 60 al 65 ĉe viroj kaj de 55 al 60 ĉe virinoj), kaj lia populareco falis al antaŭ-krimeaj niveloj. En sia kvara oficperiodo kiel prezidento, li iniciatis voĉdonon en la somero de 2020 por ŝanĝi la Konstitucion kaj „nuligi” la antaŭajn prezidentajn oficperiodojn kaj povi esti elektita en 2024 por pliaj du oficperiodoj ĝis 2036, tio estas, praktike dumvive. Nun, por reteni la potencon, li devas nur intensigi subpremadon kontraŭ tiuj, kiuj malkonsentas. Ne estas hazardo, ke la federacia buĝeto por 2022 planas pliigi la elspezojn sub la rubriko „Nacia sekureco kaj leĝobservado” je 17,4% kompare kun la antaŭa jaro, dum la sanservaj elspezadoj malpliiĝos je 8,6 %.

Post la aneksado de Krimeo kaj precipe post la nuligo de la oficperiodlimigoj por Putin, la reĝimo komencis transformiĝi en totalisman. Kiel ĉiuj tiaj reĝimoj, krom per kreskanta subpremo, ĝi ne povas ekzisti sen freneza propagando, aŭ pli ĝuste, cerbolavado. Frapa estas la koncentriĝo de mensogoj kaj malamo al Ukrainio kaj Okcidento, kiuj nun estas verŝataj el ŝtataj amaskomunikiloj sur la loĝantojn de Rusio kaj aliaj landoj. Ĉi tiu propagando estas komparebla nur kun la nazia kaj stalina propagandoj, aŭ kun la programoj de Libera Radio kaj Televido de Mil Montetoj 2 en Ruando, kiuj kondukis al genocido.

Ne estas hazardo, ke la elspezoj por la propaganda laŭtigilo Rusio Hodiaŭ ( Russia Today , RT.com) por 2022 plialtiĝis je 10 %, dum, ekzemple, subvencioj al la pensia fonduso reduktiĝis je 3,2 %.

Samtempe kun la agreso kontraŭ Ukrainio, la Putin-reĝimo lanĉis „hibridan” militon kontraŭ Eŭropo kaj Usono. Tio estas kodrompistaj atakoj, influo sur la elektojn en tiuj landoj, subteno de ekstremdekstraj partioj, kreado de krizo pri migrantoj ĉe la EU-landlimoj kaj gasĉantaĝo. Lige kun la aktiva militiĝo de la lando kaj la posedataj nukleaj armiloj, la Putin-reĝimo nun prezentas realan minacon al la tuta mondo, sed precipe por landoj limantaj kun Rusio. Tion konfirmas la invado de rusiaj trupoj en Ukrainion la 24an de februaro ĉi-jare kaj la komenco de granda milito, kia ne estis en Eŭropo post 1945. Samtempe Putin minacas uzi nukleajn armilojn.

Marŝo memore al Boris Nemcov en Moskvo la 24an de februaro 2019. La standardo diras: Ni fordonis Rusion al kanajloj. Estas la tempo repreni ĝin! Foto: ALEKSEJ SALOMATOV

Prezidentiĝinte, Putin iom post iom neniigis preskaŭ ĉiujn demokratiajn atingojn en la lando el la tempoj de Miĥail Gorbaĉov kaj Boris Jelcin, kreante aŭtokratecan reĝimon. Esprimlibereco estas limigita per la ekregado de preskaŭ ĉiuj amaskomunikiloj kaj premo sur la malmultajn restantajn sendependajn novaĵkomunikilojn. Fakte, la disigo de potencoj ĉesis ekzisti: la reprezentaj potencorganoj estas nur ornamaj, kaj la juĝaj instancoj perdis sian sendependecon. La decidcentroj situas en la sekureca servo FSB kaj en la prezidenta administracio. Ŝlosilajn sektorojn de la ekonomio, ĉefe petrol- kaj gas-kompaniojn, ekregis la ŝtato. Ilin administras homoj el la interna rondo de la prezidento. Ĉi tiuj homoj, antaŭe asociitaj kun Putin per komuna laboro en la sovetia ŝtatsekurecservo KGB, kaj la urbestra oficejo de Sankt-Peterburgo, kaj parencoj, ankaŭ iamaj amikoj, fabele riĉiĝis. Rusio havas unu el la plej grandaj diferencoj inter malriĉuloj kaj riĉuloj en la mondo, ĉar 89 % de la financaj aktivoj estas regataj de nur 3 % de la loĝantaro (laŭ datumoj el 2019).

La esencon de la ŝtata sistemo sub Putin difinis unu el la ideologoj de la reĝimo, Vladislav Surkov, kiel „suverenan demokration”. Tio revivigis malnovan sovetian ŝercon: „Kia estas la diferenco inter demokratio kaj suverena demokratio? Sama kiel inter seĝo kaj elektra seĝo.” Kaj nun, ĉe tia „demokratio”, batalo kontraŭ korupto aŭ postulo de justaj elektoj estas motivoj por alkalkuli homojn al ekstremistoj. Ekzemple, dungitoj de la Kontraŭkorupta Fondaĵo 3 kaj aktivuloj de la stabejoj de la opozicia politikisto Aleksej Navalnij estis deklaritaj ekstremistoj kaj teroristoj, dum li mem estas en malliberejo. Por eviti subpremadon nur en 2021 pli ol 1500 aktivuloj kaj ĵurnalistoj forlasis Rusion.

La leĝo pri „eksterlandaj agentoj” akceptita en 2012 iĝis rimedo de registara premo sur sendependajn neregistarajn organizaĵojn (NRO), amaskomunikilaron, historiistojn kaj ĵurnalistojn. Laŭ ĝi, ĉiuj, kiuj aktivas politike financate el eksterlando, estu enigitaj en specialan registron. Sed en 2021 oni komencis deklari eksterlandaj agentoj eĉ tiujn sen ĉi tiuj kriterioj – sufiĉas nur opozicieco. Ĉiujn publikaĵojn, kiujn oni konsideras aŭtoritaj de eksterlandaj agentoj, eĉ en sociaj retoj, antaŭu 24-vorta anonco, ke tion skribis eksterlanda agento, eĉ se oni, ekzemple, en Fejsbuko, simple skribos unu vorton „Dankon”. Neplenumo de ĉi tiu postulo sekvigas unue monpunojn kaj poste kriman respondecon.

La preteksto por likvidi Memorial estis supozata foresto de la etikedo „eksterlanda agento” sur kelkaj materialoj. Sed la vera kialo de la asertoj kontraŭ la organizaĵo estis esprimita en la deklaro de la reprezentanto de la Ĝenerala Prokuroro, ke Memorial kreas „malveran bildon de Sovetunio kiel terorisma ŝtato” kaj „portas kritikon pri la organoj de ŝtata potenco”.

La unuan plendon kontraŭ la leĝo pri „eksterlandaj agentoj” 11 rusiaj NRO-oj, ankaŭ Memorial , sendis al la Eŭropa Kortumo pri Homaj Rajtoj (EKHR) jam en 2013. Laŭ deklaro de EKHR, ĝis ĝia verdikto pri la plendo, la plenumo de kortumaj verdiktoj pri la likvido devas esti suspenditaj. Sed la 22an de marto la Supera Kortumo rifuzis ĉesigi la likvidon de Memorial . Grupo de deputitoj de la estona parlamento nomumis Memorial kandidato por la Nobel-premio pri paco.

Arsenij Roginskij (1946-2017), unu el la fondintoj de Memorial kaj prezidanto de ĝia estraro ekde 1998. Foto: ALEKSEJ SALOMATOV

Jan Raĉinskij, prezidanto de la estraro de Memorial ekde 2018. Foto: ALEKSEJ SALOMATOV

Aleksandr Ĉerkasov, Prezidanto de la Estraro de Homrajta Centro Memorial ekde 2012. Foto: ALEKSEJ SALOMATOV

Popola memorloko sur ponto proksime de Kremlo en la loko, kie Boris Nemcov, opozicia politikisto, iama vicĉefministro de la rusa registaro, estis mortpafita en la dorson la 27an de februaro 2015. De marto 2015 ĝis nun, jam 7 jarojn, aktivuloj deĵoras ĉe la memorloko preskaŭ ĉiutage kaj nokte, kaj tie ĉiam estas freŝaj floroj. La aŭtoritatoj plurfoje detruis la memorlokon, sed ĝi reaperis. Kelkfoje el Kremlo ekflugis helikoptero malalte super la memorloko por disĵeti la florojn kaj fotojn per aerfluoj de helicoj. Foto: ALEKSEJ SALOMATOV

En marŝo memore al Boris Nemcov en Moskvo la 1an de marto 2015, du tagojn post la murdo, partoprenis pli ol 50 000 homoj. Foto: ALEKSEJ SALOMATOV

Memorkomplekso Mednoje proksime de la urbo Tver (Kalinin en la sovetia tempo). Memorial publikigis memorlibron en 3 volumoj dediĉitaj al 6295 civitanoj de Pollando, kiuj estis mortpafitaj en 1940 en la NKVD-sidejo en la urbo Kalinin. Alia loko kie estas entombigitaj 4415 polaj militkaptitoj estas Katin en la regiono Smolensk. Foto: ALEKSEJ SALOMATOV

En la memorkomplekso Mednoje estas ankaŭ tomboj de ekzekutitaj sovetiaj civitanoj. Foto: ALEKSEJ SALOMATOV

Ankaŭ la aŭtoro estis ĉe la Supera Juĝejo por subteni Memorial . Sur la nigra masko legeblas: «Memorial ne eblas malpermesi», kaj la vorto „Ni" en la formo de stiligita emblemo de Memorial . Foto: ALEKSEJ SALOMATOV


---

# Etiopio: Kio okazas?

**Published:** 2022-05-01

**URL:** https://www.monato.be/2022/013103.php?p

**Author:** Julius HAUSER

**Categories:** Aktuale, OPINIO, Etne bazitaj ŝtatoj

Etiopio, oficiale konata kiel la Federacia Demokrata Respubliko Etiopio, estas (post Niĝerio) la due plej loĝata lando en Afriko. Kvankam ĝi estas konsiderata unu el la plej rapide kreskantaj ekonomioj en la mondo, ĝi ankaŭ estas unu el la plej malriĉaj landoj en la mondo. La ĉefurbo, Adisabebo, estas la natura kaj neoficiala centro de la afrika kontinento ekde la 50aj jaroj de la pasinta jarcento, komparebla al Bruselo en Eŭropo. Adisabebo estas la sidejo de iuj gravaj internaciaj organizaĵoj 1 , kaj troviĝas tie pli ol 110 akredititaj ambasadoj. Lastatempe, la mondaj amaskomunikiloj raportas pri armita konflikto, perforto kaj humanitara krizo en Etiopio. Kio propradire okazas en ĉi tiu lando?

Se diri kaj verki simple, en Etiopio etnaj minoritatoj batalas por la povo. Por ke la leganto pli bone komprenu la kaŭzojn de ĉi tiu armita konflikto kaj orientiĝu en la problemaro, necesas unue doni kelkajn bazajn informojn.

Etiopio estas federacia parlamenta respubliko kun ĉirkaŭ 80 etnaj grupoj. La plej granda etna grupo estas oromoj (ili konsistigas ĉirkaŭ 34,4 % de la loĝantaro), sekvas amharoj (27 %), somaloj (6,2 %), tigrajanoj (6,1 %), afaroj ktp. Etiopio konsistas el dek regionaj ŝtatoj kreitaj sur etna bazo, al kiuj estas aldonitaj du urbo-regionoj (Addis Ababa kaj Dire Dawa). La regionaj ŝtatoj havas la rajton ratifi siajn proprajn regionajn konstituciojn kaj leĝojn, krei siajn registarajn funkciojn ktp.

Unu el tiuj regionaj ŝtatoj estas Tigrajo kun la ĉefurbo Mekele, situanta en norda Etiopio. Ĝia plej granda politika partio estas la Tigraja Popola Liberiga Fronto (TPLF). Ĝi formis ĝis 2018 registaran koalicion kun la Etiopa Popola Revolucia Demokrata Fronto (EPRDF), kiu monopoligis la tutan politikan, ekonomian kaj armean povon en la lando.

En aprilo 2018 Abyi Ahmed (el la oroma etna grupo) iĝis la nova ĉefministro kaj tujtuje komencis realigi novajn reformojn. La koaliciaj partioj estis kunigitaj en novan politikan partion (Partio de Prospero). Politikaj malliberuloj estis liberigitaj, plifortiĝis libereco de esprimo, rajtoj de virinoj, protekto de ĵurnalistoj. Krome, nova politika dialogo estis lanĉita ne nur ene de la lando kun diversaj partioj sed ankaŭ kun najbaraj landoj. La internacia komunumo bonvenigis tiujn ŝanĝojn kaj konsideras ilin necesa paŝo al demokratiigo de la lando.

La nova ĉefministro de Etiopio provis dum la unua jaro konkludi pacon kun Eritreo, kun kiu Etiopio batalis en 1998-2000, en kio mortis ĉirkaŭ 100 000 homoj. Ĉi tiu diplomatia klopodo alportis al li Nobel-premion pri paco en 2019.

Tamen, tiujn sukcesojn ombris diversaj malpacoj, malkonkordoj kaj konfliktoj en la enlanda politika scenejo ligitaj kun potencbatalo, kiuj rezultigis malfermitan militan konflikton en novembro 2020 inter la federacia registaro kaj la regiona ŝtato Tigrajo. Konkreta preteksto por la apero de ĉi tiu armita konflikto estis atako kontraŭ federacia armea bazo en Tigrajo, kiun la federacia registaro atribuis al la tigrajanoj.

Laŭ milit-analizistoj, ekestis tiel nomata nesimetria konflikto. Kvankam TPLF havas spertajn armeajn komandantojn, la armeo de Tigrajo estas teknologie malforte armita. Krom tio ĝi restis sola en ĉi tiu batalo kontraŭ la federacia armeo, ĉar neniu etna grupo identiĝis kun ĝiaj politikaj opinioj. La 28an de novembro 2021 federacia armeo konkeris la ĉefurbon Mekele, kaj ĉefministro Ahmed anoncis sukcesan finon de la milita operaco.

Tamen la konflikto kaŭzis gravan humanitaran krizon, malsaton, etne motivitan perforton, forpelis milionojn da lokuloj, detruis ŝlosilan ŝtatan infrastrukturon ktp.

Plejparto de la diplomataj kaj politikaj analizistoj opinias, ke estas pluraj ŝlosilaj faktoroj, kiuj kaŭzis ĉi tiun internan militan konflikton kaj interrompis la demokratian procezon en Etiopio.

1. Konfliktoj inter oroma kaj tigraja etnaj grupoj, el kiuj ĉiu volas havi siajn postenojn en la federacia registaro. 2. TPLF rifuzis aliĝi al la nova partio. 3. La novaj reformoj de la ĉefministro kaŭzis, ke la nuna TPLF estas forpremita el gravaj politikaj kaj ekonomiaj decidprocezoj kaj kontrolo de sekurecaj taĉmentoj. 4. La opinio de la ĉefministro pri etna federaciismo, kiun kelkaj analizistoj konsideras la plej granda disputo kun TPLF. La politika celo de la ĉefministro estas nova unuiĝinta Etiopio, kie civitanoj ne estos dividitaj surbaze de etneco, sed estos unuforme identigitaj kiel etiopianoj. 5. Centralizo de la potenco en la manojn de la ĉefministro. La tigrajanoj timas, ke ili perdos sian ekzistantan potencon kaj aŭtonomion en Etiopio, kio onidire apartenas al ili surbaze de historia merito en la nacia movado kontraŭ la marksisma kaj socialisma diktaturo de Mengistu Haile Mariam. Li estis inter la jaroj 1977 kaj 1991 la ŝtatestro de Etiopio, kaj direktis la transiron de la ŝtata reĝimo de monarkio al socialismo. 6. Prokrastitaj parlamentaj elektoj en aŭgusto 2020 pro la kronvirusa pandemio. Laŭ politikaj analizistoj, la prokrasto de la elekto forŝovis opoziciajn gvidantojn kaj kritikistojn de la ĉefministro al flanktrako. Responde, TPLF proklamis siajn proprajn elektojn en la regiona ŝtato Tigrajo, kiujn la federacia registaro deklaris nevalidaj. Per ĉi tiu paŝo, TPLF volis montri ne nur sian propran aŭtonomion de la regiona ŝtato, sed ankaŭ la malkapablon de la federacia registaro certigi la kontinuecon de la balotsistemo malgraŭ la kronvirusa pandemio. 7. Malfido al la nova ĉefministro. Kritikistoj (precipe el TPLF) akuzas lin esti rekta heredanto de la iama partio EPRDF, kiu havis absolutan ekonomian, politikan kaj armean hegemonion, kaj pro tio li povas alporti nenion novan al la demokratiiga procezo.

La interna situacio en Etiopio kaŭzis internacian maltrankviliĝon. Deklaroj de mondaj politikistoj, diplomatoj kaj internaciaj organizaĵoj postulas sindetenon kaj dialogon. Ekzemple Unuiĝintaj Nacioj (UN) kaj Eŭropa Unio (EU) kondamnis la perforton kaj alvokis al dialogo de ĉiuj flankoj. Eŭropa Parlamento (EP) adoptis rezolucion pri la humanitara situacio en Tigrajo 2 . Usono sendis la diplomaton Jeffrey David Feltman al Etiopio.

La plua politika kaj ekonomia evoluo de Etiopio estas nuntempe malfacile antaŭvidebla. Tamen, oni povas supozi, ke daŭraj internaj politikaj konfliktoj kaj bataloj inter diversaj etnaj grupoj povas provoki jenajn reagojn sur la enlanda kaj internacia scenejoj.

Ekzemple laŭgrada geografia ruiniĝo de la lando, ĉar ie-tie aperadas ankaŭ voĉoj, kiuj postulas la sendependecon de Tigrajo; komuna endanĝerigo de regiona sekureco en la regiono de la Korno de Afriko, en kiu la multetna Etiopio estis en pasinteco konsiderata kiel garantio de stabileco; perdo de politika kaj diplomatia graveco por Etiopio sur la internacia scenejo. Konsiderante la daŭrantajn batalojn, oni povas supozi, ke multaj homoj ankaŭ decidos forlasi Etiopion kaj foriri al najbaraj kaj aliaj landoj. Kaj finfine, la nestabila situacio kaj etna perforto povas ankaŭ konduki al pliiĝo en la aktivado de ĝihadismaj grupoj kaj movadoj (ĉirkaŭ triono de la etiopa loĝantaro konfesas islaman kredon), kiuj povas „disverŝiĝi” en najbarajn landojn.


---

# Ellen Laan  baptopatrino de la seksologio

**Published:** 2022-05-01

**URL:** https://www.monato.be/2022/013109.php?p

**Author:** Kees NEEFT

**Categories:** Aktuale, NEDERLANDO, Moderna vivo

Kiam la 17-jara Ellen Laan kun entuziasmo rakontis al amikino pri sia unua – tre sukcesa – seksumado, ŝokita rigardo estis la reago. „Poste, tiu sperto metis min sur la vojon de la seksologio”, ŝi iam diris, „ĉar kial virinoj ne rajtis ĝui?” Tiu ĉi opinio ne estis bone komprenebla en la medio, kie ŝi grandiĝis. Ŝi diris pri tio: „Ni devas antaŭ ĉio voli ne tro multe; male oni gajnos seniluziiĝon.”.

La demando pri la rajto ĝui iĝis gvida kaj en ŝia akademia kaj en ŝia socia engaĝiteco.

Ŝi studis psikologion kaj seksologion (kiel kroman fakon) en Amsterdamo. En 1994 ŝi kun laŭdoj doktoriĝis pri esplorado de la determinantoj de la seksa ekscitiĝo ĉe virinoj. La studo alportis al ŝi la honoran titolon „baptopatrino de la seksologio”. En 2016 ŝi estis nomumita profesoro pri seksa sano en la universitato de Amsterdamo.

Ŝia scienca laboro estis ĉiam kerno de ŝia socia misio: zorgi pri tio, ke virino metu antaŭen sian propran ĝuon. „Seksa plezuro estas ja necesa kondiĉo por sendolora kaj agrabla seksumado, sed ne ‚ristorno’, pri kiu oni povas rezigni”. Tial ŝi fondis en 2018 la fondaĵon pri seksa bonstato Seksueel Welzijn Nederland , kun la celo fari normo la seksan egalecon inter viroj kaj virinoj.

Ĉar estas eraro konsideri, ke la seksa emancipiĝo de virinoj estas atingita, Laan emfazis: „Tiu memkontenteco bremsas nin”. Ŝi daŭre indignis pri aferoj kiel „orgasma ravino” (ĉar virinoj orgasmas multe malpli ofte ol viroj) kaj pri tio, ke unu el dek virinoj spertas doloron dum seksumado. „Virinoj estas precipe donantoj de plezuro; ne ricevantoj”, ŝi konkludis dum prezentado en la programo College Tour de la nederlanda televido.

Ne sufiĉe ofte ŝi povis diri en klara, plata lingvaĵo, ke la vagino ja ne estas peniso. „Ĝi estas nia naskiĝkanalo. Tra ĝi devas iri infano, do ĝi estas sekse ne tre sentema organo. Bonsanĉe, ĉar male ni eble estus formortintaj kiel specio”. Ŝi diris, ke „ankaŭ viroj povus gajni multon se ili enprofundiĝus en la klitoron, ĉar se vi ne faras seksumadon agrabla por la virino, vi povos forgesi longdaŭran sekse kontentigan rilaton.”

En 2016 oni diagnozis mamkanceron ĉe Laan. Sufiĉe paradokse la vivo iĝis pli malpeza por ŝi. Pro sia malsano ŝi komencis fidi pli al si mem, kio estis malfacila en ŝia junaĝo. La lastan someron ŝi rakontis: „Ke mi havas ion rakontindan, ke mi havas mesaĝon, kiu estas aŭdinda, kaj ke mi estas bona, kiel mi estas, tion mi ĝuste nun sentas. Kaj per tio mi ĝuste nun povas vere senti, ke oni min amas”.

„Mi ne timas morti”, – ŝi tiam diris, – „ĉar mi pensas, ke mi intertempe havis abunde ĉion, kion oni povas havi dum la vivo. Do ne, mi ne estas kompatinda. Eĉ se mi mortus post kelkaj monatoj, mi ne malhavus mian grandegan bonŝancon”.


---

# Proceso pri kontraŭvolaj steriligoj

**Published:** 2022-05-01

**URL:** https://www.monato.be/2022/013116.php?p

**Author:** Gustavo VILLANUEVA CHáVEZ

**Categories:** Aktuale, PERUO, Politiko

La 3an de marto komenciĝis proceso kontraŭ Alberto Fujimori, prezidanto de Peruo dum la periodo 1990-2000, pro lia supozata respondeco en miloj da kontraŭvolaj steriligoj dum lia mandato. Perua juĝisto Rafael Martínez decidis malfermi kriman proceduron en decembro 2020, konkludante, ke ekzistas sufiĉaj indikoj por jura esploro. Tio markis mejloŝtonon en la historio de la lando por la viktimoj, parencoj kaj homrajtaj organizaĵoj. La misuzoj frapis ĉefe malriĉajn virinojn kaj keĉu-parolantojn.

La eksprezidanto Fujimori, lia ministro pri sano Eduardo Yong Motta kaj la antaŭa konsilisto de la sama ministrejo Ulises Jorge Aguilar estas implikitaj en la proceso. Kaj Yong kaj Aguilar aperis la 4an de marto por doni siajn deklarojn antaŭ la juĝisto Littman Ramírez Delgado. Estis kunvokitaj ankaŭ la eksministroj Marino Costa Bauer kaj Alejandro Aguinaga (nuntempe parlamentano de la politika partio Fuerza Popular ), sed ili ne respondis al la voko. Bauer ne pravigis sian foreston, kaj la advokato de Aguinaga komunikis skribe, ke lia kliento ne ĉeestos pro laborkialoj.

La akuzitoj estos esploritaj kiel „intelektaj aŭtoroj” pri krimo kontraŭ vivo, korpo kaj sano, seriozaj vundoj, sekvitaj de morto, en kunteksto de grava malobservo de homaj rajtoj por supozeble antaŭenigi steriligojn kiel sisteman metodon por redukti malriĉecon per la malkresko de la naskokvanto.

La kontraŭvolaj steriligoj okazis kadre de la aplikado de la Programo pri Reprodukta Sano kaj Familia Planado 1996-2000 de la registaro de Fujimori, en kiu havis ŝajne gravan rolon la „libervola kirurgia kontraŭkoncipo”, kiel oni nomis la ovoduktligadojn kaj vasektomiojn.

Dum tiu periodo preskaŭ 300 000 homoj estis steriligitaj, el kiuj pli ol 272 000 estas virinoj, laŭ raportoj de la ministrejo pri sano kolektitaj de la mediaciisto, sed nuntempe estas ankoraŭ nekonate, kiom el ili estis devigitaj. Iom pli ol 2000 formale deklaris esti perforte steriligitaj, el kiuj 1307 estis grave vunditaj, kaj kvin el ili mortis pro la sekvoj de la operacio.

Fujimori, nun 83-jara, estis kondamnita en 2009 je 25-jara mallibereco pro krimoj kontraŭ la homeco kiel aŭtoro de la murdo de 25 homoj fare de la arme-stila organizaĵo Colina , en la masakroj en Barrios Altos (1991) kaj la universitato La Cantuta (1992). Ĉi-marte la konstitucia kortumo decidis lian liberigon 1 . Li estas lastatempe en malsanulejo en Limo pro kora malsufiĉo, kaj laŭ lia kuracisto estas malfacile determini, kiom longe li restos enhospitaligita 2 .

Dume la organizaĵoj, viktimoj kaj parencoj postulas, ke la proceson gvidu ekskluziva tribunalo kompetenta pri la afero. Siaflanke, la direktoro de la inisma organizaĵo Demus Cynthia Silvia esperas, ke „la esploroj estu ĝisfundaj kaj faritaj diligente kaj nediskriminacie, por ke la afero ne restu senpuna”.


---

# Milionoj da vakcinoj eksvalidiĝis

**Published:** 2022-05-01

**URL:** https://www.monato.be/2022/013117.php?p

**Author:** Nikolas MENKOS

**Categories:** Aktuale, GVATEMALO, Politiko

La 28an de februaro grupo de opoziciaj parlamentanoj vizitis Centro Nacional de Biológicos en Gvatemalurbo, kie estas stokataj la vakcinoj aĉetitaj de la gvatemala registaro, por kontroli la eksvalidiĝon de pli ol unu miliono da dozoj de la kontraŭkovima vakcino Sputnik V . Tiu eksvalidiĝo reprezentas malprofiton de 84,3 milionoj da kecaloj (ĉirkaŭ 10 milionoj da eŭroj) pagitaj de la gvatemalanoj.

Laŭ Francisco Coma, ministro pri sano, la vakcinoj ne estis uzitaj de 54 % de la gvatemala loĝantaro pro la kontraŭvakcinaj grupoj kaj la malemo vakciniĝi. Multaj civitanoj kredas, ke la vakcino mortigas aŭ malebligas infangeneradon. Sputnik V estas la vakcino, kiu plej malallogas la gvatemalanojn. Nur 5000 tiaj vakcinoj estas injektataj ĉiutage. Pro tio la ministrejo pri sano lanĉis kampanjon en 25 lingvoj kontraŭ la misinformado, sed la sinteno de la loĝantaro tute ne ŝanĝiĝis. Eĉ se la gvatemalanoj volus Sputnik V , ĝi povus esti injektata nur en 69 % de la vakcinejoj, ĉar ĝi devas esti konservata je malalta temperaturo, kio ne eblas ĉie. Ankaŭ pro tio eĉ pli da dozoj alproksimiĝas al la limdato.

Aldone al la vakcinoj pli frue eksvalidiĝintaj, Gvatemalo havas 2,9 milionojn da dozoj de Sputnik V , kiuj eksvalidiĝis je la fino de marto. Do, alia perdo de 221 milionoj da kecaloj aŭ 26 milionoj da eŭroj. Malgraŭ tio, la gvatemala registaro subskribis kontrakton pri 4 milionoj da dozoj de Sputnik Light . La opoziciaj parlamentanoj, kiuj vizitis Centro Nacional de Biológicos , petis la prezidanton nuligi la decidon, por eviti eĉ pli da perdo kaj uzi nur la vakcinojn, kiujn la gvatemalanoj volas. Prezidanto Alejandro Giammattei ĝis nun ne respondis. Pro tiom da perdita publika mono, la ideo pri deva vakcinado ekestas. Sed, ĉu eĉ grandega perdo de publika mono pravigas perdi iom da libereco?


---

# Nova manĝaĵo por eŭropanoj

**Published:** 2022-05-01

**URL:** https://www.monato.be/2022/013118.php?p

**Author:** Julius HAUSER

**Categories:** Aktuale, GASTRONOMIO, Moderna vivo

La 10an de februaro 2022 Eŭropa Komisiono (EK) sciigis, ke ĝi permesas konsumadon de la hejma grilo ( Acheta domesticus ) kiel nova manĝaĵo en la interna merkato de Eŭropa Unio (EU).

La hejma grilo estos havebla kiel manĝaĵo en diversaj formoj: tuta, frostigita, sekigita kaj muelita (pulvora formo).

EK memorigis, ke la hejma grilo estas jam la tria insekto sukcese aprobita por konsumo en EU-landoj. En julio 2021 EK permesis konsumadon de sekigitaj flavaj farunaj vermoj ( Tenebrio molitor ), kaj en novembro ĝi aprobis ankaŭ la akridon migrantan ( Locusta migratoria ).

EK bazas sian decidon sur rigora analizado fare de la Eŭropa Instanco pri Nutraĵ-Sekureco 1 , kies fakuloj venis al la konkludo, ke la konsumado de ĉi tiu insekto estas sekura. Fakuloj identigas ĝin kiel alternativan fonton de proteinoj, kiu povos faciligi la transiron al pli daŭrigebla manĝsistemo.

Insektoj estas signifa parto de la ĉiutaga manĝaĵo de milionoj da homoj tra la mondo. Laŭ faka literaturo ekzistas ĉirkaŭ 1500 specioj de manĝeblaj insektoj en la mondo, kiuj estas bonvenaj kaj facile alireblaj fontoj de proteinoj en la plej malriĉaj landoj.

Kelkaj popoloj en Afriko, Ameriko, Azio, Aŭstralio kaj Oceanio konsumas termitojn, formikojn, akridojn, grilojn, libelnimfojn kaj larvojn de kelkaj papilioj, muŝoj, abeloj, skaraboj ktp. En pli riĉaj partoj de la mondo insektoj estas pli-malpli nur bongustaĵo.

Oni povas supozi, ke la tria jarmilo estos periodo, kiam insektoj fariĝos grava parto de la homa manĝaĵo, ĉefe pro sia abundeco kaj signifa energia valoro.


---

# Ĥaredoj ploras pro morto

**Published:** 2022-05-01

**URL:** https://www.monato.be/2022/013124.php?p

**Author:** Nican CVI COHEN

**Categories:** Aktuale, ISRAELO, Politiko

Vendredon la 18an de marto miloj da ultraortodoksaj junuloj festis en Jerusalemo la judan feston Purim , sed malĝojiga novaĵo atingis ilin. „Rabeno Kanjevski forpasis”.

Ekde tiu momento komenciĝis inversa nombrado. Ĉiu sciis, ke la entombigo de Kanjevski estos la plej granda okazaĵo iam okazinta en Israelo. La familio konsentis prokrasti ĝin ĝis dimanĉo tagmeze, por ke la polico kaj la helpservoj povu pretiĝi. Kaj vere, laŭ la polico la entombigon ĉeestis pli ol 500 000 homoj, laŭ la urbaj aŭtoritatoj de Bnej Brak – ĉirkaŭ 750 000.

Rabeno Kanjevski estis 94-aĝa. Li estis la plej grava rabeno de la ĥaredoj, la ultraortodoksa komunumo de Israelo – 13 % de la loĝantaro, ĉirkaŭ 1,26 milionoj da homoj. Ili praktikas la plej striktan kaj konservativan observadon de judismo: la celo de ilia tuta vivo estas preĝi kaj lerni la sanktajn librojn: Tora, Talmud kaj Miŝna. La ĥaredoj estas konataj pro siaj unikaj vestaĵoj: nigraj manteloj, pantalonoj kaj ĉapeloj, blankaj ĉemizoj, barboj kaj mallonga hararo krom la longaj tempiaj harbukloj nomataj peot .

La plimulto loĝas en ĥaredaj urboj aŭ kvartaloj – multaj en Bnej Brak kaj Jerusalemo. Ili estas tre malriĉa komunumo, ĉar tradicie ili havas grandajn familiojn, kaj multaj viroj ne laboras, nur studas kaj preĝas. La ĥaredoj havas tamen grandan politikan forton, ĉar iliaj ĉefaj partioj Jahadut HaTora kaj Ŝas havas 16 sidlokojn el la 120 de la parlamento. La du politikgrupoj ofte partoprenis en la registaro, jen kadre de dekstraj, jen de maldekstraj koalicioj 1 . Nun ili estas en la opozicio de la registaro de Naftali Bennett. La membroj de Jahadut HaTora kaj Ŝas ne havas unuforman pozicion pri la pligrandigo de la setlejoj en la disputataj Cisjordanio kaj Golanaj Altaĵoj kaj ĉefe interesiĝas pri socialaj aferoj kaj pri la rilatoj inter ŝtato kaj religio.

La du politikaj partioj strebas konservi la aktualan staton de la rilatoj inter religio kaj sekulareco en socia kaj politika vivo. En Israelo la vendejoj kaj la publikaj servoj ne funkcias sabate kaj judeco havas leĝan valoron – tial ekzemple miksitaj paroj (judo kun islamano ekzemple) rajtas edziĝi nur eksterlande.

La plimulto de la ĥaredoj kredas, ke indas fari kion ilia rabeno diras, kaj demandas lin pri ĉiu grava kaj eĉ ĉiutaga afero. Kion oni manĝu aŭ ne, kiel edukadi infanojn, kiun politikan partion elekti. Kaj multaj ĥaredoj vidis Rabenon Kanjevski kiel juĝiston kaj gvidiston. Li neniam havis ian formalan gravan postenon. Sed al lia hejmo venis multaj por ricevi lian benon aŭ peti konsilon. Ĉe la entombigo, unu junulo rakontis, ke li demandis Kanjevski pri medicina afero, faris kion li diris, kaj lia sano pliboniĝis. Alia diris, ke ĉio, kion la rabeno diris, realiĝis: „Li mem ne povis klarigi. Li diris, ke vortoj fluas, kvazaŭ li estus nur kanalo.” Aliaj rakontis pri lia ĝentileco, kaj pri tio, ke li studis tuttage, sed dum la paŭzoj li pretis beni ĉiujn, riĉulojn kaj malriĉulojn, religiulojn kaj ne. Ankaŭ liaj helporganizaĵoj helpis multajn malriĉulojn.

Kanjevski loĝis en malgranda domo, en malriĉa urbo. Lia domo estis tre simpla kun malmultaj mebloj. Li dormis sur simpla ligna lito kaj frue ellitiĝis por preĝi kaj lerni. Kvankam lia vivo estis simpla kaj modesta, pli ol 500 000 homoj iris malantaŭ lia ĉerko, en grandega nigra amaso, kaj ploris pro lia malapero.


---

# Vaporpunka aventuro subtera

**Published:** 2022-06-01

**URL:** https://www.monato.be/2022/012930.php?p

**Author:** Edmund GRIMLEY EVANS

**Categories:** Aktuale, Heroa jarcento

Ĵurnalistoj kelkfoje asertas, ke scienco kaj teknologio progresas pli kaj pli rapide, fojfoje aplikante la ĝenerale misuzatan vorton eksponenciale , sed oni ne devas multe legi pri la historio de scienco por konstati, ke tiel ne estas. Al mi ŝajnas, ke malmulto interesa okazis post 1960, almenaŭ kompare kun la novaĵoj de la antaŭaj cent jaroj. Jes, la komputiloj iĝis pli potencaj, sed tio estas afero nur de kvanto, ne de kvalito. La baza teorio de komputado establiĝis antaŭ 1960, kaj la programlingvo FORTRAN, ankoraŭ iomete uzata eĉ hodiaŭ, aperis jam en 1957.

Se mi devus elekti periodon de cent jaroj, en kiu scienco kaj teknologio plej progresis, verŝajne mi elektus la periodon 1860-1959. Pripensu, kio okazis ĉirkaŭ la fino de tiu periodo. En 1957 Sputnik 1 orbitis la Teron, kaj en oktobro 1959 Luna 3 resendis la unuajn fotojn de la fora flanko de la Luno. Dum la 1950aj jaroj oni malkovris ankaŭ la strukturon de DNA kaj kreis la unuajn praktike uzeblajn transistorojn. Kaj pripensu, kio okazis ĉirkaŭ la komenco de tiu periodo. En 1859 Darvino aperigis sian teorion de evoluo per natura selektado, kaj en 1861 Pasteŭro sian malkovron, ke mikroboj kaŭzas malsanojn. En 1864 Maksvelo anoncis, ke lumo estas elektromagneta fenomeno, kaj en 1869 Mendelevo kreis sian periodan tabelon de la elementoj. Jen vere bazaj aferoj: malfacile estas eĉ imagi la pensmanieron de la homoj, kiuj ne sciis ilin. Oni povas do argumenti, almenaŭ por la celoj de trinkeja debato, ke preskaŭ la tuta scienca progreso de la homaro okazis en la jarcento de 1860 ĝis 1959.

Jules Verne [ĵil vern] (1828-1905) verkis siajn „eksterordinarajn vojaĝojn” ĝuste en la komenco de tiu heroa jarcento. Vojaĝo al la centro de la Tero aperis en 1864. (La esperanta eldono estas traduko de la eldono de 1867, kiu havis du kromajn ĉapitrojn.) Tial la multaj aludoj en la teksto al sciencaj malkovroj kaj teknikaj novaĵoj havas tre specialan guston por moderna leganto.

Kiel la titolo jam malkaŝas, la romano temas pri subtera vojaĝo. Sed kiel oni trovis sian vojon en la mallumaj subteraj tuneloj? Ĉu per la „sekuraj” oleolampoj, inventitaj de la vere ekzistinta Humphry Davy (1778–1829), inventisto kaj ĥemiisto, kiu estas sesfoje menciita en la romano, interalie ĉar li en 1825 vizitis la fikcian heroon de la romano, profesoron Lidenbrock, por diskuti sian teorion, ke la kerno de la tero ne estas likva kaj ĝia varmeco devenas de ĥemiaj reagoj en la krusto (p. 36-37)? Sed ne! Oni kunportis ion multe pli modernan: „Du aparatojn de Ruhmkorff, kiuj, per elektra kurento, donis lumon tre facile kunporteblan, sekuran kaj malpezan.” (p. 66)

La ĵus menciita teorio, atribuita al Davy, gravas por la romano, ĉar la rakontanto, la nevo de la heroo, jene klopodas persvadi la profesoron ne entrepreni sian vojaĝon: „Estas perfekte konfesite, ke la temperaturo pliiĝas ĉirkaŭ unu gradon por sepdek futoj da profundo sub la surfaco de la globo; se la proporcio estas konstanta, ĉar la tera radiuso estas mil kvincent leŭgoj, ekzistas en la centro temperaturo de du milionoj da gradoj.” (p. 35)

La malnovaj unuoj (futoj, klaftoj, leŭgoj, ...) gravas por la etoso, do la tradukinto prave ne konvertis ilin, sed kelkaj kromaj piednotoj estus eble utilaj. Laŭ mia kompreno, Francio uzis metrojn jam en 1864, kvankam ne de longe, sed profesoro Lidenbrock loĝas en Hamburgo. La hamburga futo ampleksis 287 mm, laŭ la germana Vikipedio. Jes, oni vere havis apartan futon por ĉiu parto de Germanio; tial ĉiuj prudentaj homoj bonvenigis la metran sistemon. Ĉar la temperaturo de la terkrusto efektive altiĝas je ĉirkaŭ 25 o C en kilometro, kiam oni malsupreniras en ĝin, eble oni devus el tio konkludi, ke la nevo de Lidenbrock en la cititaj frazoj uzas farenhejtajn gradojn. Ĉu kredinde? Mi ne scias, sed oni ĉiuokaze ne atingus du milionojn da gradoj en la centro. Do ni lasu prefere la kalkulojn.

Ĉar la romanoj de Jules Verne konstante aludis la plej aktualajn aferojn, oni povus supozi, ke ili rapide malaktualiĝas kaj tial malpopulariĝas. Efektive, la vendado de liaj romanoj ja reduktiĝis en la jardekoj post lia morto. Tamen, eble pro la vigla kaj facile legebla stilo, kun mallongaj ĉapitroj kaj abundaj dialogoj, ili neniam ĉesis vendiĝi, kaj en la 1960aj kaj 70aj jaroj la reputacio de la aŭtoro ĉe kritikistoj eĉ multe kreskis.

Kial ĝuste tiam? Ĉu ekzistas ia ligo kun la fino de la „heroa jarcento”, kiel mi ĝin nomis supre? Ĉu la aŭtoroj de sciencfikcio kaj aliaj fantaziemuloj konstatis la malrapidiĝon de scienca progreso kaj sopiris al la bela epoko, en kiu vere gravaj malkovroj alvenis ĉiujare?

Ĝuste tiam, en la 1960aj kaj 1970aj jaroj, aperis la literatura ĝenro „vaporpunko”, en kiu oni imagas la socion, vestostilojn kaj plej imponajn maŝinojn de la 19a jarcento kombinitajn kun pli novaj teknologioj kiel komputiloj, aŭ fantaziaĵojn kiel tempomaŝinoj, tiel farante ian alternativan historion, ian estontecon de la pasinteco. La aŭtoroj de vaporpunko multe inspiriĝis per la romanoj de Jules Verne, kaj ankaŭ ekzemple H. G. Wells (1866-1946).

Tial la romano povas ŝajni pli moderna ol aliaj verkoj de ĝia epoko. Oni sentas kelkfoje, ke oni legas modernan romanon, kiun la aŭtoro lokis en fantazian version de la 19a jarcento, do ian vaporpunkaĵon.

La esperanta traduko estas kritikebla: ĝi ŝajnas tre laŭvorta kaj franceca, kaj tial la vortordo kelkfoje impresas malnature. Pasivaj participoj ĉiam finiĝas per -ita , neniam, ŝajne, per -ata . La peza esprimo „koncerne al” ofte ripetiĝas. Oni „marŝas” per floso. Sed nur ĉirkaŭ dekfoje en la 250 paĝoj mi trafis frazon, kiun mi malfacile komprenis, ekzemple: tiam mi estos je la kosto de mia abstinado (p. 28); ĝi ne povis esti pli relativa (p. 32); se vi jam vin timigas, kia estos vi pli malfrue (p. 101); ni ne havis la elekton, kaj nur se oni iris al la centro, kiel ajn malgranda tio estus, ne necesis plendi (p. 132); Ni veturas rapide, kaj se mia takso ne min trompis, ni ne povas surteriĝi malfrue (p. 177); remeti la floson en staton (p. 189). Aliflanke, mi rimarkis neniun tajperaron, kaj nur du superfluajn akuzativojn (p. 25, 225). Do mi ne multe plendas pri la lingvaĵo. Mi ĝuis la legadon kaj rekomendas la libron al ĉiu ŝatanto de distraj romanoj, kaj speciale al interesatoj pri la historio de scienco.


---

# Virabela lakto kontraŭ malsanoj

**Published:** 2022-06-01

**URL:** https://www.monato.be/2022/012936.php?p

**Author:** Julius HAUSER

**Categories:** Aktuale, ABELBREDADO, Scienco

La plimulto de la homoj konas nur bazajn abelproduktojn: tiuj estas mielo kiel nutraĵo, medikamento kaj dolĉigilo samtempe, plie abelvakso, propoliso, reĝa ĵeleo, abelveneno (apitoksino), eventuale ankaŭ abelpano (fermentinta poleno). Ne multaj scias, ke el abelujo eblas akiri bonegan virabelan lakton. Kio estas virabela lakto kaj kial ĝi havas sanigan efikon?

La historio de virabela lakto komenciĝis en la 1980aj jaroj en Rumanio. Abelbredisto Nicolae Ilieșu volis elĵeti nebezonatajn, senutilajn virabelajn larvojn el siaj abelujoj. Ĉar lia najbaro bredis relative grandan aron da kortaj birdoj, li sekrete komencis ĵeti virabelajn larvojn al la kortobirdaro. Post mallonga tempo kun granda surprizo li konstatis, ke la najbara kortobirdaro rapide kreskas, fortiĝas kaj ekhavas tre rapide novajn idojn.

Rumanaj sciencistoj konstatis, ke virabelaj larvoj enhavas grandegan kvanton da hormonoj kaj, kiel sola abela produkto, ankaŭ vitaminon B12, nomatan ankaŭ kobalamino. Finfine sciencistoj faris el virabelaj larvoj la nutran suplementon Apilarnil . Tio ĉi estas kunfando de la latinaj kaj rumanaj vortoj api (latine apis , abelo) lar (latine larva , larvo) plus n (Nicolae) kaj il (Ilieșu).

Virabela lakto, en fakaj abelistaj kaj sciencaj rondoj nomata virabela homogenaĵo (angle drone brood homogenate ), estas glueca likvaĵo kun flaveta koloro kaj agrabla odoro. Ĝi estas la kompleta enhavo de abela ĉelo, kie vivis virabela larvo ĝis la sepa tago. La informo pri la sepa tago ne estas hazarde aldonita, ĉar tiam la virabela larvo havas la plej altan nombron da seksaj ĉeloj kaj tiel la plej grandan kvanton da energio kaj informoj.

Virabela lakto enhavas proteinojn, lipidojn, grasajn acidojn, sakaridojn, vitaminojn (A, B, E kaj D) kaj mineralojn. Krome, se ĉi tiuj substancoj estas amasigitaj en la komenca evolu-stadio de larvo, ili estas riĉa fonto de seksaj hormonoj (testosterono, progesterono kaj oestradiolo).

Virabela lakto utilas kiel subtena terapio ĉe diversaj malsanoj. Iuj sciencaj fontoj eĉ parolas pri pli ol 25 farmakologie gravaj ecoj de ĉi tiu abela produkto. Ĝi estas plejparte uzata kiel preventilo por diversaj malsanoj ligitaj al laceco, depresio, streso, elĉerpiĝo, tiroidito, stomakaj problemoj, haŭtaj malsanoj, sed ankaŭ por prostato, seksa potenco aŭ malfekundeco ktp.

Laŭ esploristoj virabela lakto havas ankaŭ grandan kapablon subteni plian produktadon de virseksaj hormonoj, t.e. ĝi kapablas plialtigi la aktivecon de spermatozooj, plibonigante ilian strukturon kaj kvaliton, samkiel onian seksan vivoforton.


---

# Poezia provoko

**Published:** 2022-06-01

**URL:** https://www.monato.be/2022/012943.php?p

**Author:** Garbhan MACAOIDH

**Categories:** Aktuale, ESEO, Literaturo

Antaŭ jaroj mi partoprenis kunvenon, kie ĉeestis ankaŭ la brazila profesoro kaj verkisto Geraldo (Gomes dos Santos) Mattos (1931-2014). Mi tiam ne havis okazon konversacii kun li, sed longe poste li kaj mi korespondis perrete. Dumtempe li agis kiel redaktoro de MONATO , kaj li redaktis kelkajn mallongajn skeĉojn miajn pri lokaj stranguloj kaj kuriozaj okazaĵoj en kampara urbeto irlanda. Kiam li eksciis, ke mi dum jaroj loĝis, kaj estis parte edukita, en Portugalio, li ĝentile sendis al mi, por komparo, amason da artikoloj en la portugala, kiujn li publikigis en la brazila gazetaro. La artikoloj estis brile verkitaj: ege humuraj kaj interesaj. Tiun ĝenron de literaturo li nomis per la portugala vorto crônicos .

Sed Mattos ne estis nura verkisto de leĝeraj legaĵoj por la ĝenerala publiko en Brazilo. Li estis tre dokta aŭtoro de seriozaj akademiaj verkoj pri lingvoj kaj literaturo. Krome li estis elstara poeto en Esperanto. Kvankam lia verkaro eminentas en ĉiu ĝenro, li precipe estis majstro de la soneta formo. Eble hodiaŭ la soneto estas rigardata kiel eksmoda ĝenro, sed Mattos igis ĝin freŝa, originala kaj imagplena en tute nova stilo.

Kiel filo de la Nova Mondo, sed ido de portugalaj antaŭuloj, Mattos esploris kaj plene uzis ne nur la rimedojn kaj potencialojn de la esperanta lingvo, sed lian verkaron riĉigis lia vasta erudicio kiel latinisto kaj fakulo pri la literaturo de la Ora Epoko en Portugalio. Li estis konanto, kaj certe estis influata, de la poezio de Luís de Camões, aŭtoro de la nacia epopeo Os Lusíadas , ĉefverko de la klasika literaturo de Portugalio, kaj de kelkaj el la plej belaj sonetoj en tiu lingvo 1 . Aldone, Mattos profitis de la eblo verbigi substantivajn radikojn, ja permesebla en la brazila portugala (sed ne en la klasika portugala), ekzemple la verbo pistolar (pistoli) el la substantivo pistola (pistolo), kaj, multe pli poezie, en Esperanto, ekzemple (en la 134a soneto por Nejma ): ho, kiel bele, kiel amoriĉo tra spacoj papilias kaj hirundas! ...

En recenzo la skota poeto William Auld skribis, ke Mattos estas poeto, por kiu la soneta formo estas „senfina provoko”. En almenaŭ unu okazo tiu provoko estis vere ekstrema. Ni klarigu:

En sia libro Vivo de Zamenhof , Edmond Privat rakontas, ke la juna Ludoviko sidante kun gimnaziaj kolegoj en la jaro 1878 „aŭdigis sian lingwe universala per ‚himno de frateco’: Malamikete de las nacjes ” ktp. Tiu unua provo realigi sian projekton estis pli-malpli komprenebla pro sia relative aposteriora karaktero. Tamen en la jaro 1881 Zamenhof faris novan provon per ŝajne preskaŭ tute apriora – kaj do por hodiaŭaj parolantoj de Esperanto tute nekomprenebla – „Praesperanto”. Geraldo Mattos tre aŭdace akceptis la „provokon” kaj defion por verki soneton en tiu Praesperanto de 1881.

Laŭ Plena Gramatiko de Esperanto „la akcento estas ĉiam sur la antaŭlasta silabo”, sed tio ne kontentigas ĉiujn parolantojn de la lingvo. Iu rusino skribis en esperanta revuo, ke ŝi bedaŭras la mankon en Esperanto de la divers-silaba akcentado de la rusa lingvo. Ŝi diris, ke la konstanta antaŭlasta akcentado sonas monotone. (Kontraŭ tiu aserto oni povus argumenti, ke pro la fakto, ke en poezio estas permesebla la ellaso de la fina -o de substantivo, kaj pro la radika strukturo de la lingvo, iu monotoneco malaperas.) Iuokaze, en la praesperantaj provoj de la jaroj 1878 kaj 1881, Zamenhof ne ĉiam uzis antaŭlastasilaban akcentadon.

La verko Esperanta Antologio – Poemoj 1887-1981 enhavas plurajn poemojn de Geraldo Mattos, inkluzive de unu en Praesperanto de 1881, dediĉita al Juan Régulo Pérez. Ĝia titolo estas Sutte allá , kies signifo ne ŝajnas tre klara: ĉu „Zorge iris”? Supozeble mankas la pronomo li , kaj eble la poemo aludas al Ludoviko Zamenhof. (En diversaj lingvoj, kaj precipe en la latinidaj, la pronomoj ne ĉiam estas esprimataj.)

Kvankam MONATO ne kutimas publikigi poemojn aŭ tradukitajn kontribuaĵojn, mi petas indulgon de la redaktantoj, se mi citas tiun praesperantan poemon de Mattos, kune kun mia ege hezitema eksperimento traduki ĝin, jene: Sutte allá Tre madja verb' esté i ĉiu kotto, a maro e vivor' blessenta uroj, sej manku fu ple pallo e ple otto, odassa koj bal urboj e bal guroj ... Kor no esté prerokoj i forvagoj di ĉiaj tiskaj maro e arbio, e na moedo** kreskigé mortagoj e os mortagoj kreskigé na krio! ... Ro kojpu palli fej al surda mondo, dum skribu ra pied' plenanta pondo, kvul ŝemmo de un dio travuj beje. Avionage ĉii, ro ne sidu bal moa roko, sej ro pelle cidu: faktassa es está pu fakti preje!

Jen mia tre malperfekta provo traduki la poemon en „normalan” Esperanton: Sutte allá – Li zorge iris Tre multa vort' estas en ĉiu flanko al maro kaj vivul' vundanta orelojn, sed mankis tiu sen parolo kaj sen aŭdo, aŭdita nur sur l' urboj kaj sur landoj ... ĉar estas ni rokegoj en forvagoj – ĉe ĉiaj plaŭdaj maro kaj arbaro, kaj nia silent' 2 kreskigas mortintojn kaj ankaŭ mortintoj kreskigas nian krion! ... Li komencis paroli tiel al la surda mondo, dum skribis lia pied' plenanta respondon, kiun sun' de unu tago sekigos poste. Fluginte ĉien, li ne sidis sur l' muta roko, sed li plue decidis: farita ankoraŭ estis por fari troe!

Eble legantoj rajtas demandi, kian utilon povas havi tia esploro de fruaj provoj konstrui planlingvon. Mi ofte pensis (kaj mi ne estas la sola simile pensanta), ke verkistoj aŭ tradukantoj de historiaj romanoj aŭ teatraĵoj en Esperanto povus enkonduki kelkajn frazojn en Praesperanto por doni iom da pasintjarcenta etoso al dialogo inter la roluloj. Multaj romanistoj en tiaj okazoj citas vortojn kaj frazojn en fremdaj lingvoj. Kial ne verkistoj en Esperanto?

Certe mia traduka provo estas manka, kaj pro tio mi esperas, ke iu leganto, kiu pli scias ol mi pri esperantologio kaj la literatura historio de la zamenhofa lingvo, povos ion kontribui al nia kompreno de la soneto.

Eĉ sen kompreno de la praesperanta teksto, iu ajn, kiu laŭtlegas ĝin, aprezos ĝian belsonecon. (Zamenhof insistis pri belsoneco ĉe sia lingvo.) Finfine, ŝatantoj de itala opero ĝuas ĝin, eĉ kiam ili ne komprenas la italan lingvon!


---

# Kontraŭ meningito kaj pneŭmonito

**Published:** 2022-06-01

**URL:** https://www.monato.be/2022/013005.php?p

**Author:** Juan Carlos MONTERO MEDINA

**Categories:** Aktuale, FRANCIO/KUBO, Scienco

Per donaco de 45 milionoj da eŭroj, Francio apogos Kubon kun la celo ampleksigi la produktokapablon de vakcinoj kontraŭ meningito kaj pneŭmonito. Tiun financadon ricevos la loka Vakcin-Instituto Finlay ( Instituto Finlay de Vacunas , IFV): ĝi daŭros tri jarojn kaj ebligos ekipi kaj rearanĝii fabrikojn por produkti vakcinojn.

La franca ambasadoro en Kubo, Patrice Paoli, emfazis, ke tiu kunlaborado estas prioritato por lia lando rilate al kunlaborprojektoj kun Kubo en la sansektoro kaj konstituas decidan paŝon antaŭen. La unuaj elspezoj okazis en la kvara trimestro de 2021. Paoli rimarkigis, ke IFV estas la kuba referenc-aganto en la produktado de vakcinoj favore ne nur al la landa loĝantaro, sed ankaŭ al tiu de evolulandoj.

Doktoro Vicente Vérez Bencomo, direktoro de IFV, dankeme certigis, ke tiu ĉi komuna tasko inter la du landoj garantios gravan sciencan kaj bioteknikan kunlaboron dum kelkaj jaroj. Li cetere memorigis, ke la antaŭan jaron la Franca Agentejo por Disvolvado subtenis per 5,3 milionoj da eŭroj la kuban batalon kontraŭ la kovima pandemio. Bencomo aldonis, ke lokaj kombinitaj vakcinoj estas jam vaste uzataj ĉe etaj infanoj por venki bakteriajn meningiton kaj pneŭmoniton. Li substrekis, ke la unua el tiaj kubaj vakcinoj estis tiu kontraŭ duatipa Haemophilus influenzae kaj estis tute sinteza. IFV ja akumulis ampleksan sperton pri kombinitaj vakcinoj, uzataj jam de multaj jaroj ĉe la infana loĝantaro.


---

# Pri la brazila ekstremdekstrularo

**Published:** 2022-06-01

**URL:** https://www.monato.be/2022/013029.php?p

**Author:** Xavi ALCALDE

**Categories:** Aktuale, FILMO, Iom da optimismo

Alô! Tudo bem? estas dokumenta filmo reĝisorita de Hélios Molina. Li naskiĝis en Francio, sed lia hispana familia nomo devenas de liaj ekzilitaj gepatroj. Ankaŭ la geavoj suferis dum la hispana milito kaj la tiea diktaturo. Parte pro tiu persona historio, Molina malamas faŝismon kaj tre atentas la zorgigan kreskon de la ekstrema dekstrularo en multaj mondopartoj, inkluzive de Brazilo.

Tiel komenciĝas la filmo, klarigante la kontraŭfaŝisman lukton en Hispanio antaŭ 85 jaroj. Poste Molina prezentas siajn ligojn kun Brazilo, ĉefe pere de artistoj, kiujn li ekkonis en Parizo. Molina loĝas nun en Barcelono, kaj la unua intervjuito estas ĝuste universitata profesoro pri la historio de Ameriko en la kataluna ĉefurbo. Tiu rakontas, ke la latin-amerikaj diktaturoj kutimis preni kiel modelojn tiujn eŭropajn, nome Hispanion, Portugalion, Italion aŭ Germanion. En ili ofte ĉefrolis naciismo, la armeo kaj la eklezio. Ne hazarde, la nuna brazila registaro estas subtenata de la granda kapitalo, la armeo kaj la evangeliaj religiuloj.

Kvardeko da muzikistoj, fotistoj, dezajnistoj kaj aliaj artistoj el Rio de Janeiro kuraĝas paroli antaŭ la kamerao pri tio, kiom ŝanĝiĝis la brazila demokratio en nur kelkaj jaroj. Je la fino aperas iom da optimismo rilate la nunan kulturan kaj socian rezistadon, sed ankaŭ pri la estonteco de la lando.

Kaj la fotografio kaj la muziko estas eksterordinaraj, tiel ke malgraŭ la malfacile pritraktebla temo oni sukcesas ĝui la filmon. La plejparto el la homoj parolas portugale, kelkaj hispane kaj aliaj france. Eblis spekti la tuton kun hispanaj subtekstoj tre bone faritaj en pasintnovembra evento en la Universitato de Barcelono. Post la projekciado okazis debato kun Hélios Molina, sed ankaŭ kun Jean Wyllys, brazila eksdeputito, kiu ekziliĝis, unue en Bostono kaj poste en Barcelono. Wyllys aldonis interesajn detalojn. Interalie li rakontis, ke li prenis la decidon forlasi sian landon, post kiam kolegino lia estis murdita.

De pluraj jaroj oni minacis lin pro tio, ke li estas maldekstrulo sed ankaŭ samseksemulo. Kaj ŝajnas, ke la agado kontraŭ samseksemuloj estas unu el la ĉefaj komunaj trajtoj de la nova ekstremdekstrularo, ankaŭ en aliaj landoj. En Brazilo same gravas la struktura rasismo kontraŭ nigruloj kaj indiĝenoj, sed ankaŭ kontraŭfeminismaj sentoj ene de socio ĉiam pli konservema.

La filmo premieris en Brazilo okaze de la festivalo MIMO, spite al tio, ke la direktorino de tiu festivalo ricevis klaran mesaĝon de la entrepreno Petrogras pri tio, ke ili ne ŝatas la filmon. Petrogras estas unu el la ĉefaj monsubtenantoj de tiu festivalo, kaj ne klaras, ĉu ĝi daŭre restos tia.

Resume, tute spektinda dokumenta filmo por kompreni, kiel funkcias la nuna brazila politiko kaj kiel la ŝanĝoj okazintaj lastatempe tie povus ripetiĝi aliloke. Anekdote, la filmreĝisoro junaĝe eklernis Esperanton kaj daŭre simpatias al ĝi.


---

# Mortintoj pro trafikakcidentoj malmultiĝas

**Published:** 2022-06-01

**URL:** https://www.monato.be/2022/013047.php?p

**Author:** RR

**Categories:** Aktuale, Noticoj

En 2020 en Eŭropa Unio preskaŭ 19 000 personoj mortis pro trafikakcidento. Tio estas malkresko je 17 % kompare kun 2019. Grafikaĵo 1 montras la evoluon dum la pasintaj 20 jaroj. Ekde 2000 estis daŭra malkresko (flava linio). La celo de EU estis daŭrigi tiun evoluon (blua linio), sed ekde 2013 la nombroj restas je sama nivelo. Verŝajne la malkresko inter 2019 kaj 2020 ne estos daŭra, ĉar pro la pandemio estis malpli da trafiko.

Grafikaĵo 2 montras la evoluon inter 2010 (blanka) kaj 2020 (ruĝa) por la membroŝtatoj, Islando, Norvegio kaj Svislando (mortintoj je miliono da loĝantoj). La skandinavaj landoj progresis kaj atingis nombrojn multe sub la EU-mezumo. La laste alvenintaj membroj, malgraŭ siaj grandaj progresoj, restas super la mezumo.


---

# Festivalo de artoj de Skandinavio kaj Baltio

**Published:** 2022-06-01

**URL:** https://www.monato.be/2022/013049.php?p

**Author:** Renée TRIOLLE

**Categories:** Aktuale, BOREALOJ, Arto

Nekomparebla arta evento pri la kulturoj de malbone konataj landoj de Skandinavio kaj Baltio estis pasintjare la 29a festivalo „Borealoj”. Ĝi naskiĝis en 1992 laŭ iniciato de profesoroj pri la dana kaj norvega lingvoj en la universitato de Caen (Francio). Konstatinte, ke la norda kulturo estas nesufiĉe konata, ili komencis per nur literatura festivalo. Decida jaro estis 1994, kiam aperis la unua disko de la islanda kantistino Björk kaj filmo de Lars von Trier venkis en la kinofestivalo de Cannes (Francio). Tio montris la ekinteresiĝon de francoj pri la nordo. Tiam Jérome Rémy, arkitekto de „Borealoj” komencis rondvojaĝon en la „nordo” kaj konstatis, ke „ne estas hierarkio inter la diversaj artoj; la landoj estas malgrandaj kaj verkistoj ne povas karieri surbaze de nur unu sukcesa romano!”. Baltio aldoniĝis, kiam la tri baltaj landoj (Estonio, Litovio kaj Latvio) eniris Eŭropan Union.

En 2021 enfokusiĝis Danio. Ne vane la afiŝo montris ruĝan marvirineton, konatan figuron pro la rakonto de Andersen. La ambasadoro de Danio en Francio ĉeestis la unuan tagon. En 2022, por la 30a eldono (de la 10a ĝis la 20a de novembro) elstariĝos Svedio, en 2023 Islando, en 2024 Finnlando. Kroma intereso apud la intervjuoj de verkistoj, estas granda librovendado, ofte en ĉeesto de la tradukistoj kaj verkistoj, kiuj dediĉas siajn verkojn. Amuza estis la dialogo inter Siri Ranva Hjelm Jacobsen, juna verkistino el Feroaj Insuloj, parto de Danio, kaj Jón Kalmann Stefánsson, el Islando. Li estis inter la unuaj, kiuj salutis la talenton de Siri. Interese por ni, kiuj ŝatas lingvojn, estas aŭskulti ne tro konatajn lingvojn kaj provi parte kompreni. Ĉar Danio regas Gronlandon, invititaj estis Kim Leine, Mads Peder Nordbo kaj Mo Malo, danaj aŭtoroj, kies verkoj (parte) temas pri Gronlando.

Prezentiĝis ne nur literaturo sed ankaŭ teatro, filmoj, cirko, radio, pupteatro, danco kaj muziko (orkestroj, kantistoj Ljodahått, Bjørn Berge kaj Prudence). En cirka programo miksiĝis amo, humuro, danco kaj cirkaĵoj fare de la franco Victor Cathala kaj finnino Kati Pikkarainen, kiuj kune kreis cirkon Aïtal en 2004. Rolis malnova aŭto Simca 1000, kerno de akrobataĵoj! Al tiuj multfacetaj aranĝoj aldoniĝis pedagogiaj programeroj: prelegoj, jogo, trikado, kuirado, dokumentaj filmoj („Mi abomenas malvarmon” de Stéphane Dugast (2019), aŭ „Savi infanojn” de Charles Lassus (2018) pri la dana operaco por savi 21 000 infanojn inter 1945 kaj 1950, viktimojn de militoj). Eĉ restoracioj sekvas proponante danajn specialaĵojn, ne nur por bankedo sed ankaŭ en ĉiutagaj manĝejoj.

Ne nur en la ĉefa urbo Caen sed en la tuta regiono okazis 150 eventoj, en 40 urboj kaj 65 kulturejoj. Sed plej bele estas, ke ne nur kulturaj lokoj, kiel urbaj bibliotekoj, kinejoj aŭ teatroj malfermas siajn pordojn al „Borealoj”, sed ankaŭ lernejoj: bazaj lernejoj, mezgradaj kaj superaj lernejoj de la regiono akceptas la verkistojn aŭ aktorojn, sed ankaŭ la malliberejo! Aranĝitaj estas milhomaj programeroj, sed ankaŭ pli intimaj eroj, kvazaŭ diskutoj ĉe hejma fajro. Kaj por ĉiuj aĝoj: imagu spektaklon-dancadon alireblan al kvarmonataj ĝis kvarjaraj infanoj!

Ne eblas raporti pri ĉiuj programeroj, tro bunta estis la programo. Restas nur la tasko inviti vin al la venontaj „Borealoj” en urbo je du-hora trajnveturado de Parizo, urbo riĉa je historiaj monumentoj kaj historio.


---

# Ĉu Meksiko kaj Usono devas kunlabori?

**Published:** 2022-06-01

**URL:** https://www.monato.be/2022/013071.php?p

**Author:** David LóPEZ-RUEDA

**Categories:** Aktuale, ARMIL-ŜAKRADO, Ne ni respondecas

En aŭgusto de 2021 la meksika registaro iniciatis civilan proceson antaŭ federacia kortumo de Usono kontraŭ 11 entreprenoj produktantaj kaj vendantaj armilojn en Meksiko. La kialo: la komercaj praktikoj de tiuj entreprenoj estas konsiderataj kiel neglektemaj kaj kontraŭleĝaj. Malgraŭ tio, ke laŭ kelkaj analizoj ĉi tiu „ne antaŭe spertita” proceso ne havos juran konsekvencon, tamen ja la proceso mem povas esti utila: ĝi metis la temon pri armiloj en la fokuson de la publika debato en ambaŭ landoj kaj certe levos plurajn demandojn. Dume ĉi tie ni fokusiĝu pri la respondo al tiu pri la dulanda kunlaboro en la batalo kontraŭ armil-ŝakrado. Al ĝi mi proponas du respondojn.

Por paroli pri la kialo ne kunlabori oni povas mencii la opiniojn, okaze de la proceso, de usona ĵurnalisto el konservativa komunikilo Bearing Arms , kiu cetere estas parto de pli granda movado por defendi la rajton de usonaj civitanoj porti armilojn. En sia artikolo li diras, ke nek fabrikistoj, nek vendistoj respondecas pri tio, ke krimaj organizaĵoj aĉetas iliajn armilojn. De la momento, kiam ili principe ne kontraŭleĝe vendas la armilojn en la usona teritorio, ilia ago ne difinas, kion la aĉetintoj faros per ili. Por li, la problemo estas korupto, kaj li memorigas, ke Meksiko havas longan historion tiurilate.

Li asertas ankaŭ, ke la meksika registaro volas kulpigi Usonon pri siaj propraj problemoj. Li diras, ke la meksikaj aŭtoritatoj ne volas agnoski, ke ekzistas sistemaj problemoj enlande, kiuj helpis la kreskadon de perforto. Verŝajne la ĵurnalisto referencas ĉi tie ne nur korupton, sed aliajn sociajn problemojn, kiuj enradikiĝis en Meksiko.

Aliflanke, por paroli pri la jesoj al tiu kunlaboro, oni unue menciu la datumojn donitajn de la meksika registaro pere de la proceso-dokumentaro. Oni scias, ke armiloj venantaj de Usono al Meksiko kaŭzas perforton en Meksiko. El la armiloj tie uzataj de krimuloj inter 70 kaj 90 % venas de Usono laŭ oficialaj datumoj. Dum la lastaj jaroj perforto estas parto de la ĉiutaga vivo por milionoj da meksikanoj, kiuj suferas pro la tiel nomata „milito kontraŭ drogŝakrado”.

Due, oni parolu pri la ligo inter konsumado de drogoj kaj ŝakrado de armiloj. Estas fakto, ke ekzistas krimaj organizaĵoj en Meksiko, kiuj vendas drogojn. La fakto, ke ili akiras pli bonajn armilojn, faciligas la ŝakradon de tiuj drogoj al Usono, kiu estas unu el iliaj plej grandaj konsumantoj. Vole-nevole tiu ligo montriĝas esti forta dulanda kaj internacia problemo.

Mia konkludo estas, ke, malgraŭ la malbona takso de kelkaj analizoj pri la sukceso de la proceso, tiu okazo jam povas levi plurajn demandojn rilate al la necesa kunlaboro inter najbaraj landoj pro ilia respondeco. Kunlaboro evidentiĝas esti ege necesa, ĉefe kiam okazaĵo kiel pandemio montris jam al ni ĉiuj, ke ni bezonas pensi grupnivele kaj ne individu-nivele por transvivi eventojn, kiuj riskas la vivon de niaj komunumoj.


---

# Sotos Ochando

**Published:** 2022-06-01

**URL:** https://www.monato.be/2022/013082.php?p

**Author:** Marc DEMONTY

**Categories:** Aktuale

Mi konsideras min iom vanteme unu el la plej malnovaj abonantoj de MONATO , mi eĉ posedas la tutan paperan kolekton. Kvankam mi nur tre malmulte kunlaboris per teksto aŭ letero, mi legas ĉiumonate atente la revuon.

Ĉi-foje trafis min la artikolo pri la lengua universal y filosófica de Sotos Ochando ( MONATO 2022/02, p. 21-23 ), pri kiu mi nenion legis antaŭe. Mia studfina disertacio, prezentita en 1978, temis pri „komparo inter etnolingvoj kaj artefaritaj lingvoj” inkluzivante matematikan lingvaĵon kaj planlingvojn, kiel Esperanto, Ido, Occidental kaj Interlingua. Tiam mi baziĝis i.a. sur la libro de Monnerot-Dumaine Précis d'interlinguistique , kiu ne menciis tiun ĉi projekton.

Interesa konstato estas, laŭ mi, ke la diversaj provoj aperis kaj malaperis rapide, forpuŝitaj de novaj lingvoj. Tiel okazis ankaŭ kun Volapuko. Poste tamen ne plu? Krome estas signifa fakto, ke Sotos Ochando kaj Schleyer, iniciatinto de Volapuko, estis ambaŭ ekleziuloj kaj parolantoj de lingvoj tiutempe relative gravaj, la hispana kaj la germana. Mi demandas min, kial ili ne elektis la latinan, eĉ reformitan. Sed ili ja havis apriorisman preferon.

Mi bedaŭras, ke en la artikolo, krom la titolo Osabe lo el atubo ne estas specimeno de la lingvo kun kelkaj klarigoj pri ĝia strukturo. Eble tio povus esti la temo de alia artikolo?


---

# Teologia tempo-dilemo

**Published:** 2022-06-01

**URL:** https://www.monato.be/2022/013097.php?p

**Author:** Alberto GARCíA FUMERO

**Categories:** Aktuale

Ververe mi ne komprenas, kial leviĝis la demando pri teologia tempo-dilemo ( MONATO 2022/05, p. 27 ), almenaŭ el kristana vidpunkto.

Se oni akceptas la kristanan vidpunkton, ke Dio kreis ĉi tiun universon el nenio , oni devas konkludi, ke Lia naturo estas tute malsimila al tiu de Lia kreitaĵo. Do, tutsimple niaj kreitaĵaj kategorioj kaj fizikaj leĝoj ne aplikeblas al Li. Ne havas sencon provi enkadrigi Lin en ilin. Kiel oni ofte diras mialande, ne provu trovi tripiedan katon. Katoj estas kvarpiedaj.

Do, nia kompreno je Dio estas kaj restos nekompleta; ni asimptote alproksimiĝas, sed multo restos mistera en la senco, ke tia kompreno estos neeviteble nekompleta. Multajn aferojn al Li rilatajn ni akceptas pro fido; fido ebligas al ni kompreni, almenaŭ parte, aliajn. Do ĝi iasence ŝanĝiĝas en vojon al scio. Tiel estas.


---

# Plej longa kabloglisejo en Balkanio

**Published:** 2022-06-01

**URL:** https://www.monato.be/2022/013102.php?p

**Author:** Bardhyl SELIMI

**Categories:** Aktuale, ALBANIO, Moderna vivo

Nadir Abdiu estas junulo el Petrela, vilaĝo sude de Tirano. Je 15 km for staras antikva kastelo, ĉirkaŭata de verdaĵoj, olivarbaj montetoj kaj la bela rivero Erzen. Antaŭ kvar jaroj Nadir ekinteresiĝis pri kabloglisado, sporto disvastiĝinta jam monde. „Kial mi ne starigu similan kabloglisilon en mia vilaĝo, ekde la monteto alta pli ol 500 m ĝis la riverbordo de Erzen, je distanco de 1250 m?”, li pensis. Tio signifus, ke ĝi estus la plej longa en Balkanio kaj inter la 10 plej longaj en Eŭropo.

La ideo estis alloga, ĉar per tio la homoj povus pli frekventi ne nur la kastelon, sed ankaŭ la vilaĝon mem. Ne laste tio helpus ankaŭ por protekti la medion, ĉar kabloglisejo ja ne bezonas uzon de ia ajn energio. La inĝeniero-meĥanikisto Marenglen helpis Nadiron per projekto kaj ĉio rilate la sekurecon. Oni esploris eblojn por aĉeti la kablon necesan eksterlande, kaj fine antaŭ nelonge la sportilo estis pretpreta. Tuj ĝin frekventis centoj da homoj ĉiutage, eĉ eksterlandaj turistoj. TV SCAN Albania reklamis ĝin per speciala elsendo, direktita de la simpatianta ĵurnalistino Jenida Vladi.


---

# Mifepristona Linepharma: novtipa abortigilo

**Published:** 2022-06-01

**URL:** https://www.monato.be/2022/013108.php?p

**Author:** OKUMURA Juka

**Categories:** Aktuale, JAPANIO, Moderna vivo

Fine de 2021 la brita farmacia kompanio Linepharma petis de la ministrejo pri sano, laboro kaj bonfarto de Japanio permeson por vendi en Japanio sian abortigan medikamenton aplikeblan per simpla gluto. En la mondo vaste okazas abortigoj per glutebla medikamento. En Japanio, tamen, tiu rimedo ne estas permesata, kaj alia elekto ne ekzistas, krom multekosta kaj danĝera operacio. Se la ĉi-foja peto estos akceptita, tiu brita medikamento fariĝos la unua tiutipa abortigilo en Japanio.

En Japanio leĝe agnoskitaj ginekologoj rajtas abortigi nur per kirurgia apliko, kaj la leĝo postulas antaŭkonsenton de la edzo. Se la gravedulino ne estas edzino, necesas konsento de la parulo. La operacion ne kovras la publika medicina asekuro. Do gravedulino deziranta aborton devas pagi inter 100 000 kaj 200 000 enojn (inter 1000 kaj 2000 eŭrojn).

Krome, ĝenerale okazas „skrapado”: oni „elrastas” la uteran enhavaĵon per metalaj iloj, kio povas eventuale vundi aŭ trapiki la uteron. La Monda Organizaĵo pri Sano (MOS) avertas pri tio. La ministrejo pri bonfarto postulas, ke la Asocio de Japanaj Ginekologoj enkonduku „sorbadon” (ensorbadon de la utera enhavo per molaj tubaj instrumentoj), sed plej multaj ginekologoj ne sekvas la direktivon.

Rilate la enkondukon de la brita abortigilo, en novembro de 2021 la Asocio de Japanaj Ginekologoj petis de la ministrejo pri bonfarto, ke la abortigo estu traktata same kiel ordinaraj operacioj. Konkrete, tiu asocio postulas, ke nur leĝe agnoskitaj ginekologoj rajtu aĉeti, preskribi kaj apliki la abortigilon. Laŭ la asocio, ginekologoj konservu ĝin en la propraj hospitaloj aŭ kuracejoj, devigu la gravedulinon preni ĝin en ilia ĉeesto kaj enhospitaligu ŝin por ekzamenoj kaj aldonaj flegoj. Plie la asocio petas, ke la prezo de tia abortigo estu egala al la prezo de operacio. Se estos tiel, la volo de malriĉa virino pri abortigo tute ne realiĝos.

Dume, laŭ datumoj de MOS, tiaj abortigiloj estas agnoskitaj en pli ol 65 landoj, kaj la averaĝa prezo estas 740 enoj (ĉirkaŭ 7,4 eŭroj). MOS admonas, ke la publika medicina asekuro devas inkluzivi la homfaratan abortigon, por protekti virinojn kaj ginekologojn kontraŭ diskriminacio kaj antaŭjuĝo. En ĉirkaŭ 30 landoj abortigo estas objekto de publika financa subteno.

En plej multaj landoj gravedulino rajtas apliki al si abortigilon hejme. La Tutmonda Asocio de Ginekologoj rekomendas ankaŭ ekzamenon kaj preskribon per Interreto.

Celante plibonigon de rimedoj rilataj al abortigo en Japanio, la civitana organizaĵo nomata Safe Abortion Japan Project komencis interrete kolekti subskribojn por subteni la novtipan abortigilon kaj ĝian malmultekostan traktadon. De septembro ĝis decembro 2021 tiu movado akiris pli ol 43 000 subskribintojn. La organizaĵo plendis antaŭ la ministrejo pri bonfarto rilate al la nuna situacio: multekosta abortigo, devigo pri konsento de la patro de la feto, vaste okazanta „skrapado” ktp. S-ino Enmi Sakiko, ginekologo kaj reprezentanto de tiu organizaĵo, asertas: „Nuntempa abortigo en Japanio estas tro granda financa, mensa kaj fizika ŝarĝo. Tio estas kvazaŭ puno por virinoj. Ili povu elekti trankviligan kaj sekuran rimedon.”

Kial en Japanio sekura kaj malmultekosta abortigo ne disvastiĝis ĝis nun? Unu el la kialoj ŝajnas esti, ke kaj en la parlamento kaj en kuracistaj organizaĵoj troviĝas malmultaj virinoj. Ĉar diskutejojn ĉefe okupas viroj, kiuj mem ne gravediĝas, oni nek pripensas nek pridiskutas, ĉu japanmaniera abortigo estas danĝera aŭ sekura, ĉu ĝi estas multekosta aŭ malmultekosta.

Japanaj viroj ĝenerale emas rigardi virinon ne-vole gravediĝintan (kaj kun volo aborti) kiel „malĉastulinon”. Aliflanke, viro gravediginta sian parulinon estas nek persekutata nek punata de la socio.


---

# Multon ŝuldas

**Published:** 2022-06-01

**URL:** https://www.monato.be/2022/013111.php?p

**Author:** CHO Sung Ho

**Categories:** Aktuale

Mi esprimas profundan kondolencon pro la forpaso de s-ino Claude Nourmont. Kiel redaktorino de MONATO ŝi ĉiam favore traktis miajn artikolojn, pro kio mi multon ŝuldas al ŝi. Ni ĉiuj sentos mankon, ĉar ŝi ne plu estas kun ni.


---

# Poloj malfermas hejmojn kaj korojn

**Published:** 2022-06-01

**URL:** https://www.monato.be/2022/013114.php?p

**Author:** Dawid KOZUB

**Categories:** Aktuale, RIFUĜADO, Moderna vivo

Ĝis la fino de marto Pollando gastigis pli ol du milionojn da homoj el Ukrainio. La lando nuntempe apartenas al la grupo de ŝtatoj kun la plej granda nombro da rifuĝantoj. Oni povus supozi, ke tia situacio kaŭzas grandan krizon. Tamen en tiu centra-eŭropa lando kun 38 milionoj da homoj ne ekstaris urbetoj de blankaj tendoj, kiel en Proksima Oriento, ĉar poloj amase disponigas siajn domojn.

Ankaŭ Pollando – kiel Ukrainio kaj la najbaraj landoj – estas ŝtato ekskomunisma. Post 45 jaroj de ekonomio centre planata ĝi devis alkutimiĝi al libera merkato kaj prosperi mem. Poloj volis iĝi popolo nemalriĉa, samkiel nacioj de la alia flanko de la eksa fera kurteno, kiuj bonŝance ne troviĝis sub la sovetia regado.

Poloj forlasis sian hejmlandon kaj iĝis elmigrintoj; neniu vere pensis enmigri en Pollandon. Tio ŝanĝiĝis en 2014. La loĝantaro estis ŝokita de la komenco de la milito en Ukrainio. Subite multaj ukrainoj trovis sin apud la rivero Vistulo por labori kaj studi. Pollando, kiu iĝis preskaŭ entute unuetna (97 % de la loĝantaro estis poloj) en nur kelkaj jaroj iĝis hejmo de ĉirkaŭ 1,3 milionoj da ukrainoj.

En la urbo Wrocław, kiu ekhavis la kromnomon „Malgranda Kijivo”, 10 % de la loĝantaro konsistis el civitanoj de la lando apud Dnipro. Oni ne forgesu, ke poloj kaj ukrainoj estas slavoj, kulture kaj lingve similaj, havantaj komunan – iam malfacilan – historion.

La mondo ŝokiĝis denove la 24an de februaro, kiam la armeo de Putin invadis Ukrainion de tri flankoj. En Pollando ekde la unua tago oni protestis antaŭ la ambasadejo kaj konsulejoj de Rusio. Kaj jam la duan tagon en la tuta lando spontanee aperis en la mensoj de multaj la sama ideo: kolekti aĵojn por helpi Ukrainion. Paroĥoj, skoltoj, kluboj, asocioj, organizaĵoj, aktivuloj, famuloj, unuopuloj, ĉiuj ekis. Nelonge poste multnombraj helpantoj kuniĝis sub la ombrelo de municipoj kaj urboj. Ili tamen kunlaboris (kaj ankoraŭ kunlaboras) kun la plej grandaj urboj, kaj ili sendas aĵojn al Ukrainio. La bezonoj tamen estas grandaj kaj daŭraj, ĉefe ĉar novaj gastoj daŭre alvenas, kaj ili bezonas manĝi kaj dormi.

Pasejoj ĉe la pola-ukraina landlimo iĝis grandaj akceptejoj funkciantaj danke al la laboroj de ŝtatoficistoj, municipoficistoj kaj multaj volontuloj ne nur lokaj, eĉ ne nur polaj kaj ukrainaj, sed ankaŭ de multaj aliaj landoj de Eŭropo.

Pro la multaj ukrainoj en Pollando la unuaj rifuĝantoj estis ĉefe homoj kun la plano loĝi ĉe familio aŭ proksimuloj. Sed estis ankaŭ homoj sen plano kaj sen konatoj ĉi tie, kiuj estis bonvenigataj de ordinaraj civitanoj en ties propraj domoj kaj ankaŭ en lernejoj, domoj por lernantoj, internulejoj, hoteloj, konferencejoj, ripozcentroj ktp. La simileco de la lingvoj ebligas ian interkomprenon eĉ inter unulingvuloj. Oni diras, ke kie du poloj troviĝas, tie estas kvin opinioj, sed la certeco, ke ili kapablas unuiĝi por kontraŭi danĝeron.

Al la pola politiko, kiu estas ege unupolusa, alvenis armisticaj ideoj kaj nekutimaj esprimoj de subteno de la registaro fare de opoziciantoj. El 454 voĉdonintoj en la pola parlamento 439 voĉdonis por la registara leĝo pri helpado de civitanoj de Ukrainio. La leĝo donas al ili multajn rajtojn, kiel aliron al kuracservo kaj socialan monhelpon.

Denove aŭdiĝas la vortoj de la pola eksprezidento Lech Kaczyński, diritaj en 2008 en Tbiliso, la ĉefurbo de Kartvelio, dum la rusa-kartvela milito: „Hodiaŭ Kartvelio, morgaŭ Ukrainio, postmorgaŭ la baltaj landoj kaj poste eble estos la tempo por mia lando, por Pollando”.


---

# Ĉu elektronikaj balotiloj estas fidindaj?

**Published:** 2022-06-01

**URL:** https://www.monato.be/2022/013115.php?p

**Author:** Paulo Sérgio VIANA

**Categories:** Aktuale, OPINIO - BRAZILO, Politiko

La sistemo de voĉdonado en iu ajn lando, kiu pretendas nomi sin demokratia, devas uzi fidindajn balotilojn. Kutime, civitanoj devas voĉdoni per plenigo de slipo, sur kiu ili lasas la indikon de siaj kandidatoj aŭ siajn respondojn. Se oni akuzas tiun sistemon pri fraŭdoj, la tuta demokratia domo riskas disfali.

De kelkaj monatoj la brazila prezidento Jair Bolsonaro disvastigas dubojn pri la fidindeco de la elektronikaj balotiloj uzataj en Brazilo. Li tamen nenian pruvon prezentis, ĝis nun, sed nur argumentas, ke tiujn aparatojn oni ne povas kontroli por renombrado kaj ekzamenado, se tio montriĝas necesa. Kurioze, li asertas, ke okazis suspektindaj balotaj aferoj en la jaro 2018, kiam li estis elektita kiel prezidento!

La brazila respubliko estis proklamita en la jaro 1889, kiam la lando konsistis grandparte el analfabetoj. De tiam, oni klopodadas konstrui decan demokration. Voĉdonado ĉiam okazis per paperaj slipoj, kaj en ĉiuj elektoj okazis malhonestaĵoj kaj fraŭdoj. Estis ĝenerala konsento, ke la sistemo estas tre korupta.

En 1996 oni komencis uzi elektronikajn balotilojn en kelkaj municipoj. Ili tiel klare plibonigis la sistemon, ke ekde la jaro 2000 ili estas alprenitaj en la tuta lando, por ĉiuj oficialaj politikaj elektoj. Rezultis rapida nombrado de la balotiloj kaj anonco de la elektitoj. Reprezentantoj de politikaj partioj, organoj de publikaj instancoj kaj reprezentantoj de la civila socio kontrolas kaj akompanas la teĥnologion.

Lastatempe Roberto Barroso, prezidanto de la Supera Elekto-Tribunalo, lanĉis publikan kampanjon por konvinki la publikan opinion pri la sekureco de la sistemo. Jen kelkaj fundamentaj informoj: - elektronikaj balotiloj ne estas konektataj al Interreto, nek al alia reto, kio malebligas invadojn de informadikistoj; - elektronikaj balotiloj estas fermitaj; se oni perfortas la ujon, la sistemo informas aŭtomate, ke okazis invado; - oni plenumas publikajn testojn por provi trovi malfortajn punktojn en la sistemo; eventualaj riskoj estas tuj korektitaj; - balotantoj estas identigataj per siaj fingrosulketoj, kio malebligas, ke unu homo voĉdonu anstataŭ alia; - per kriptografio oni miksas la balotojn en ĉiu balotujo; - antaŭ ekfunkciigo, ĉiu elektronika balotilo produktas dokumenton, kiu montras, ke ĝi ankoraŭ ne estas uzita; ĉi tiun dokumenton aŭtoritatuloj povas ekzameni.

Malgraŭ la intensa esplorado kaj publikigado de datumoj pri la sekureco de elektronikaj balotiloj en Brazilo, la polemiko pluas. La prezidento kaj liaj sekvantoj de tempo al tempo denove akuzas pri suspektindeco. En unu el siaj deklaroj, la prezidento kun minaca tono asertis eĉ, ke se oni ne revenos al la papera balotsistemo, eble okazos socia konvulsio en la lando. Dum la lastaj jaroj oni plurfoje petis de la parlamento decidon pri tio. Ĝis nun, la decidoj ĉiam favoris la elektronikajn balotilojn. Kontraŭuloj de Jair Bolsonaro asertas, ke ĉi tiu polemiko fontas simple de lia timo ne esti reelektita en 2022.


---

# Pardonpeto pro perforto

**Published:** 2022-06-01

**URL:** https://www.monato.be/2022/013119.php?p

**Author:** Kees NEEFT

**Categories:** Aktuale, NEDERLANDO, Politiko

En februaro la nederlanda ĉefministro Mark Rutte proponis „profundajn pardonpetojn” pro la ekstrema perforto fare de la nederlandaj soldatoj dum la sendependiĝa konflikto en Indonezio. Rutte deklaris ankaŭ, ke vidvinoj kaj infanoj de la viktimoj povas postuli kompenson. Pluraj vidvinoj de la vilaĝo Rawagade antaŭe jam sukcese jurpersekutis la nederlandan ŝtaton pro la ekzekuto de iliaj edzoj. Do estos pliaj dekoj aŭ eble eĉ centoj da miloj da petoj por kompenso.

Pli frue estis prezentita scienca studo „Sendependeco, malkoloniado, perforto kaj milito en Indonezio 1945-1950”, de teamo de ĉirkaŭ 40 esploristoj – 30 nederlandanoj kaj la ceteraj el Indonezio. Tiu studo montras, ke nederlandaj soldatoj estis „ofte kaj strukture” kulpaj pri militperforto, inkluzive de „eksterjuĝaj ekzekutoj, mistraktado kaj torturo, aresto sub malhomaj kondiĉoj, krimbruligo de domoj kaj vilaĝoj, kaj ofte arbitraj amasaj arestoj kaj internigoj”. La granda plimulto de respondecaj nederlandaj politikistoj, armeaj gvidantoj kaj juĝistoj sciis pri tio, sed estis „pretaj toleri, pravigi, kaŝi kaj lasi ĝin senpuna”.

La raporto estas fakte kompletigo de la laboro de du ŝtatoficistoj, kiuj en 1949 faris unuan inventaron de la fitraktadoj. Sed la kabineto estis avertita, ke la publikigo ĵetas lumon ankaŭ sur la respondecon de armeaj kaj politikaj gvidantoj pri la priskribitaj krimoj. La raporto do estis metita en tirkeston fare de la kabineto Drees 1 (1948-1951) kaj estis elprenita nur en 1969 por ellabori la t.n. „Noton de ekscesoj”.

Tio okazis responde al la atesto en gazetoj kaj en televido de iama soldato, Joop Huitink, pri tio, kion li spertis en Indonezio. Pli frue en sia doktora disertacio li demandis, kial Nederlando neniam esploris militkrimojn dum la tiel nomataj „policaj operacoj” (tiel la militon nomis Nederlando). Dum debato en la Ĉambro de Reprezentantoj opoziciestro Joop den Uyl petis parlamentan enketon, sed ne ricevis plimulton.

En 1995 reĝino Beatrix esprimis emon pardonpeti dum ŝtata vizito en Indonezio, sed la registaro ne permesis al ŝi fari tion.

En 2005 Ben Bot, ministro pri eksteraj aferoj, deklaris, ke Nederlando tiam estis „sur la malĝusta flanko de historio”, provokante proteston de veteranoj. Li diris ankaŭ, ke la nederlanda registaro akceptas la daton de la 17a de aŭgusto 1945 kiel la komencon de sendependa Indonezio (kaj ne, kiel antaŭe, la daton de la transdono de suvereneco – la 27an de decembro 1949).

En 2020 reĝo Willem Alexander diris: „Mi nun volas esprimi mian bedaŭron kaj transdoni miajn pardonpetojn pro la ekscesoj de perforto ĉe la nederlanda flanko en tiuj jaroj, post antaŭaj deklaroj de mia registaro. Mi faras tion en plena konscio, ke la doloro kaj malĝojo de la familioj trafitaj estos sentataj dum generacioj.”

Kaj nun en 2022 post la nova studo, la ĉefministro Mark Rutte profunde pardonpetis kaj proponis riparon de la damaĝo.


---

# Nutri pacon per elektro

**Published:** 2022-06-01

**URL:** https://www.monato.be/2022/013120.php?p

**Author:** Jaime GONZáLEZ

**Categories:** Aktuale, KOLOMBIO, Politiko

Kolombio estas la due plej biodiversa lando en la mondo kaj havas grandajn naturajn rimedojn, kiuj, unuavide, povus esti konsiderataj kiel avantaĝoj. Tamen, en multaj okazoj tiuj rimedoj povas fariĝi ŝarĝo por ĝiaj loĝantoj kaj kaŭzo de grandaj tragedioj: multnombraj civitanaj militoj, drogoŝakrado, terorismo, kidnapado ktp. Tamen en la lastaj jaroj kaj post la pacprocezo kun ribelaj grupoj kiel la Revoluciaj Armitaj Fortoj de Kolombio (kutime mallongigita hispane FARC), la lando spertis senton de paco, kiun ĝi ĉiam deziris.

Tiu paco, kvankam esperplena kaj necesa, estas minacata de malfacilaĵoj, pro kiuj Kolombio ĉiam suferis: unuavice korupto. La afero estas tiel grava, ke ĝi malbridis tre gravajn sociajn problemojn, inter ili, malriĉeco kaj malegaleco.

Ne mankas aktivuloj, kiuj pace rezistas la grandajn konfliktojn estigitajn. Ili estas viroj kaj virinoj, kiuj malgraŭ la malfacilaĵoj kaj la premo de krimaj grupoj, kredas je projektoj, kiuj rekte profitigas siajn komunumojn. Oni povas ekzemple trovi patrinojn, kies infanoj estas murditaj, junulojn, kiuj zorgas pri la mediprotektado, aŭ virojn edukantajn la novajn generaciojn cele al plibonigo de iliaj vivkondiĉoj.

Unu el la projektoj, kiuj havas la plej favoran efikon por ĉi tiuj komunumoj, estas sendube la liverado de elektro por la loĝantoj. Oni devas memori, ke en Kolombio multaj homoj ne havas elektroprovizon kaj granda parto de la loĝantaro bedaŭrinde eĉ ne havas aliron al bazaj publikaj servoj. La projektoj, kiuj celas kontentigi bazajn energibezonojn, havas do fundamentan gravecon.

Kolombio plejparte povus esti konsiderata kiel relativa produktanto de pura energio, ĉar 68 % de ĝia elektroproduktado venas el akvoresursoj. La ŝtato celas klopodi pri energitransiro uzante nekonvenciajn fontojn de renovigebla energio kaj por la diversigi energian strukturon kaj por garantii konstantan produktadon.

Ĉirkaŭ 400 000 hejmoj situantaj en „ne-interkonektitaj zonoj” ankoraŭ ne havas alireblan kaj konstantan elektroservon, kaj renovigebla energio povos ludi gravan rolon. Teĥnologioj kiel suna, venta kaj akva estas perfektaj alternativoj por la tiel nomata „surloka” generado aŭ distribua generado. Ĉi tio ŝuldiĝas al la fakto, ke multaj komunumoj loĝas en geografiaj teritorioj malfacile alireblaj kaj sen sufiĉa infrastrukturo por ebligi finance realigeblan etendadon de la Interkonektita Sistemo (mallongigita hispane SIN).

Kiel projektoj pri elektra energio kontribuas al plifortigo de paco en tiuj malfortikaj komunumoj? Havante tiun rimedon, multaj homoj povas havi pli bonan kaj decan vivostilon. Oni finfine povas profiti de malvarmoĉenoj por manĝaĵoj, publika lumigado, ventolsistemoj, uzado de pli kompleksaj ekipaĵoj en kuracistaj centroj kaj lernejoj ktp. Konfliktoj, perforto, krimo kaj aliaj malbonaĵoj, kiuj tendencas hanti komunumojn, estas do forlasitaj.

Internaciaj kunlaboraj instancoj (kiel Unuiĝintaj Nacioj) efektivigas gravajn strategiojn por kunigi pacajn agojn kun publikaj servoj de akvo, baza kloakigo kaj elektra energio, per teknika asistado kaj generado de lokaj kapabloj, same kiel per kunordigo kun la nacia registaro por la administrado de la ekonomiaj rimedoj necesaj por ĝia funkciado. Danke al tiuj iniciatoj, pluraj projektoj estis efektivigitaj en tre malfortikaj lokoj de la karibia, pacifika, anda, orinoka kaj amazona regionoj de la lando.

Multaj el tiuj projektoj antaŭvidas la aktivan partoprenon de komunumoj, postvivantaj la armitan konflikton, kaj ankaŭ de eks-gerilanoj. Ĉi-lastaj celas vivi pace, strebante kompensi siajn viktimojn kaj postulante la protekton de sia vivo kaj justecon por la granda nombro de krimoj faritaj kontraŭ sociaj kaj mediaj aktivuloj.

Prognozi la estontecon de ŝanĝiĝema lando kiel Kolombio estas ja malfacile. Tamen, post la rezultoj de la realigitaj projektoj, oni povas aserti, ke sendube la vojo de efektivigo de daŭrigebla energio en la lando estas sekvinda, Ja ne estas akcepteble, ke eĉ kun tiom multe da diversaj naturaj rimedoj, estas loĝantoj, kiuj ne profitas de ili kaj suferas pro malegaleco.

Oni povas diri, ke klerigo (al kiu ankoraŭ mankas multaj stimuloj) kunigita al aliro al bazaj servoj por la loĝantoj de la tuta lando estas bonega unua paŝo por la evoluo al pli promesplena kaj inda estonteco de la kolombianoj. Ĉi tiu nacio, kies popolo havas grandajn kapablojn por disvolviĝi, estos pli bonfarta, se la paco ricevos ŝancon.


---

# Kiu estas la plej forta vojaĝdokumento?

**Published:** 2022-06-01

**URL:** https://www.monato.be/2022/013121.php?p

**Author:** Julius HAUSER

**Categories:** Aktuale, PASPORTOJ, Moderna vivo

Pasporton konas preskaŭ ĉiu, sed oni ne scias la ĝustan respondon al la demando. Tamen, neniu lando en la mondo havas fortan vojaĝdokumenton, kiu garantias al la posedanto liberan eniron en ĉiujn landojn.

Ne multaj scias, ke ekde 2006 ekzistas la Pasport-Indico Henley (PIH), kiu rangigas la ordinarajn (ne diplomatajn) pasportojn de unuopaj landoj laŭ la nombro de landoj (aŭ cellokoj), al kiuj iliaj posedantoj povas vojaĝi sen vizoj aŭ kun la eblo simple kaj tre rapide akiri vizojn eĉ post alflugo kaj alveno en la landon.

La plej nova PIH (2022) montras, ke Japanio kaj Singapuro havas la plej fortajn naciajn pasportojn. Posedantoj de pasportoj de tiuj landoj rajtas eniri sen vizo en 192 landojn. En la dua rango troviĝas posedantoj de pasportoj de Sud-Koreio kaj Germanio (190 landoj). La trian rangon atingis Finnlando, Luksemburgo, Italio kaj Hispanio (189 landoj). En la sesa loko troviĝas posedantoj de pasportoj de Usono (186 landoj); Ĉinio atingis la 64an rangon.

La plej malfortan pasporton havas Afganio. Posedantoj de afganaj pasportoj havas liberan permeson por eniri en nur 26 landojn. Antaŭ ĝi estas Irako (28 landoj), Sirio (29 landoj), Pakistano (31 landoj) kaj Jemeno (33 landoj).

PIH estas ĉiujare kompilata de la londona kompanio por tutmonda civitaneco Henley & Partners . Ĝi monitoras, kiuj naciaj pasportoj ebligas la plej grandan kaj malplej grandan tutmondan moviĝadon. Por kompili la indicon ĝi uzas informojn de Internacia Aer-Transporta Asocio (IATA).

PIH mezuras la tutmondan alireblon kaj donas interesan geopolitikan bildon pri la stato de vojaĝado kaj proksimuman bildon pri la post-pandemia mondo. De unu flanko kreskas la nombro de landoj, kiujn la ordinara vojaĝanto povas viziti sen bezono antaŭe akiri vizon. Aliflanke, ĝi metas en nebulon la kreskantan malegalecon inter progresintaj kaj progresantaj landoj. Tio estas, ĝi simple dividas la mondon en du partojn: riĉuloj kaj malriĉuloj. Por riĉaj oligarĥoj kaj entreprenistoj en la tuta mondo la indico povas esti mezuro de financa sekureco kaj samtempe instigo por akiro de pli forta pasporto.


---

# La deka simfonio de Beethoven kompletigita

**Published:** 2022-06-01

**URL:** https://www.monato.be/2022/013123.php?p

**Author:** CHO Sung Ho

**Categories:** Aktuale, MUZIKO, Arto

Neniu amanto de la klasika muziko, ĉu profesiulo, ĉu diletanto, neos, ke ĉiu el la naŭ simfonioj de Beethoven (1770-1827) neeviteble apartenas al la plej imponaj artaj heredaĵoj postlasitaj al la homaro. Se al li estus permesitaj kelkaj jaroj plu, ni povus aldoni al la listo alian splendan muzikaĵon, ĉar Beethoven prilaboris skizojn de sia deka simfonio.

Beethoven komencis labori sur la nova simfonio jam du jarojn antaŭ ol la naŭa simfonio premieris en 1824. La manuskripto kun la skizoj de 250 mezuroj estis malkovrita en 1983, surbaze de kiu la skota muzikologo kaj komponisto Barry Cooper kompletigis la unuan movimenton. Li klopodis speguli la spiriton de Beethoven, sed pro manko de disponebla materialo ne povis progresi preter tiu punkto. La pecon premiere prezentis la London Symphony Orchestra en 1988.

La deziro de interesatoj kompletigi la dekan simfonion kulminis okaze de la 250a datreveno de la naskiĝtago de Beethoven en la jaro 2020. Frue en 2019, Matthias Röder, la direktoro de Instituto Karajan en Salzburg, Aŭstrio, lanĉis projekton plenumi la taskon helpe de artefarita intelekto (AI). Formiĝis skipo konsistanta el muzikologoj, muzikistoj kaj komputilaj sciencistoj sub egido de Beethovenhaus . La teamon de la AI-teknologio gvidis Ahmed Elgammal, profesoro ĉe la fako de komputila scienco, Universitato Rutgers, Usono, kaj muzikaj konsilantoj inkluzivis la aŭstran komponiston Walter Werzowa, la britan komponiston kaj fakulon pri muzika komputado Mark Gotham kaj la muzikologon kaj pianiston Robert Levin de Universitato Harvard.

La procedo kompletigi la dekan simfonion komenciĝis per la tradukado de la fragmentaj skizoj lasitaj de Beethoven en la muzikan lingvon MIDI ( Musical Instrument Digital Interface ), kiu estis siavice kopiita en la sistemon de AI. Sed ĉar la partituraj elementoj ricevitaj de AI estis tro malmultaj por fidele kompletigi laŭ la stilo de Beethoven pecon kun la mankantaj movimentoj, AI devis lerni la kreivan procezon de la komponisto revizitante liajn antaŭajn muzikaĵojn. AI analizis kiamaniere muzikaj motivoj konstruis la naŭ simfoniojn kaj sugestis metodojn kaj variaciojn konformajn al la nova simfonio. La lasta stadio estis konstati, ke aŭskultantaro da profesiuloj ne povas determini kie la frazoj de Beethoven finiĝas kaj kie la AI-komponaĵo komenciĝas.

Post 18-monata ŝvitado, al la internacia teamo prosperis fini la projekton. Meze de scivolemo kaj antaŭĝuo la deka simfonio de Beethoven kompletigita de AI premieris fare de Beethoven Orchester Bonn la 9an de oktobro 2021 en Bonn, la naskiĝurbo de la komponisto.

„Iuj diros, ke la artoj devas esti ekster la limoj de AI, kaj ke AI ne havas kvalifikon ripeti la kreivan procezon de homoj,” diris Elgammal antaŭ la prezentado, „tamen se paroli pri la artoj, mi rigardas AI ne kiel anstataŭaĵon sed kiel rimedon, kiu malfermas pordojn al artistoj por esprimi sin en novaj manieroj.”

Ne ĉiuj reagoj favoris la aŭdacan prodaĵon. La brita muzika publicisto Norman Lebrecht kritikis, „Al la verkaĵo tute mankas la distinginda stilo de Beethoven, tio estas la sprono al renovigo, kaj ĝi estas naŭze kontraŭbetovena.” Mi same seniluziiĝis aŭskultinte la retan prezentadon de la muzikaĵo, sed emocie inklinas flankeniĝi al la skipo aspirante plian majstraĵon de la muzika sanktulo.


---

# Lernu e-legante, ne ege lante!

**Published:** 2022-06-01

**URL:** https://www.monato.be/2022/013125.php?p

**Author:** Jolanta VAN HOLSTEIN

**Categories:** Aktuale, Kunteksta priskribo

Nova riĉe ilustrita eldono kun 175 paĝoj de Flandra Esperanto-Ligo Lerni e-legante. Ŝtupoj al pli riĉa vortprovizo sub la redakto de Petro Desmet' estas bibliofilaĵo, kiu devas troviĝi en la manoj de ĉiu esperantisto. Jes, en la manoj, ne simple sur la librobreto. Mia konsilo estas: legu, relegu, faru ekzercojn, respondu demandojn kaj ofte revenu al tiu libro. Tiamaniere vi lernos multajn novajn vortojn kaj firmigos kaj profundigos vian vortoscion. Supreniri la altan ŝtuparon de la lingva scio per antaŭstrukturitaj paŝoj sub la gvido de Petro Desmet' estas akrobataĵo. La libro estas tiel vortoriĉa, ke ĝia tro rapida legado povus kapdolorigi ne nur komencanton. Tamen atenta leganto kapablos trairi la lernovojon kun unu el siaj du manoj en la poŝo.

Promeni en la riĉa mondo, kaj tipe esperanta mondo, kune kun la aŭtoro estas ĝuinda kaj rekomendinda agado, same kiel antaŭaj Promenoj en Edeno .

Kun 36 ĉapitroj, laŭ plej diversaj temoj, kun entute pli ol 1400 utilaj vortoj, la libro celas vastigi kaj riĉigi la vortotrezoron de progresantoj. Ideala leganto de la libro devus havi bazajn konojn pri la gramatiko de Esperanto kaj scipovi uzi PIV-on, al kiu la aŭtoro ofte referencas.

Ĉe la fino de ĉiu ĉapitro aperas aldonaj informoj: taskoj kaj ekzercoj. La taskoj sugestas liberan elsaltadon el la kursaj tekstoj kaj instigas al seriozaj konversacioj, se oni uzas la libron en grupo. La lernantoj mem devas serĉi rilatojn inter temoj kaj konceptoj kaj trovi manieron enmemorigi la riĉan vorttrezoron.

La libro indikas la plej bonan manieron de lernado de vortoj: en kunteksto. La aŭtoro bonege konscias, ke izolita scio estas tre malfacile memorebla. La struktura prezento de vortoj en kunteksto laŭteme ebligas asociadon kaj sekve pli facilan lernadon kaj enmemorigadon de i.a. homaj korpopartoj, vestaĵoj, bestetoj aŭ informoj pri biciklo.

En ĉiu elementa lernolibro aperas vortoj rilataj al homa korpo, sed ĉiam nur en limigita kvanto, kaj plej ofte nur por la ĉefaj partoj. Estas tamen utile kaj fojfoje necese koni ankaŭ malpli gravajn korpajn partojn kaj partetojn. Eĉ se oni ne ofte uzas tiajn vortojn, oni facile trovos ilin en la koncerna ĉapitro. „Tenaro” rilatas al mano, „instepo” al piedo ... se vi ne scias, pri kio temas, tiam sciu, ke la libro instruos vin!

La libro prezentas senlimajn eblojn de kunmetado de simplaj radikoj. Tiel, ekzemple, ĉirkaŭ la radiko „tub” la libro liveras, tute dissemitaj, dudek kunmetaĵojn: ekde tubformaj floroj ĝis klasika aertubo, kaj ekde parenca bicikla framtubo ĝis la en PIV tre neglektita tub(et)o : „pakaĵo el mola metalo aŭ plasto, kiu eligas sian enhavon per delikata fingropremo”, kiu uziĝas por pomadotubeto, farbotubeto kaj ankaŭ por ŝucirpremtubeto. Ĉe tiu lasta estas ankaŭ klare menciite, ke plej ofte ne necesas tiom longigi la nomon, sed ke, en taŭga kunteksto eĉ la simpla vorto „ciro” (apud ŝuciro, ŝucirtubeto ktp) estas taŭga, klare komprenebla kaj uzata. Eĉ aperas, kiel tubo, la tentubo de polvosuĉilo. Malgraŭ la ofta uzado de nia polvosuĉilo, malfacilas tuj havi la vorton pretan por ĉiuj partoj.

Tiu riĉeco de kunmetaĵoj estas komprenebla, ĉar ĝi venas el la plumo de aŭtoro, kiu jam de pli ol okdek jaroj uzas la lingvon kiel familian.

La libro ne limigas sin al ĉiutagaĵoj, sed montras klare, ke ankaŭ scienco kaj tekniko povas esprimiĝi en ĝi, eĉ en relative etaj detaletoj. Legu la ĉapitron pri kokinoj kaj la, laŭ ofte uzata difino en krucvortenigmoj, produkto de la kokino. (Ne tro cerbumu: ovo!). La aŭtoro ne hezitas averti, ke ne necesas honti, se oni ne detale komprenas sciencajn difinojn kaj priskribojn, ĉar tio eblas nur, se oni serioze studis la koncernan fakon.

La libro mencias ankaŭ la antaŭulojn, de antaŭ ĝuste cent jaroj (Dietterle), de antaŭ kvindeko da jaroj (Němec) kaj montras la vojon al la plej gravaj konsultverkoj. Tiel ĝi ĉiam indikas, ĉu en PIV troviĝas bildoj, kiuj liveras aldonajn vortojn, kaj ankaŭ, ĉe kiu vorto oni rigardu en PIV, ĉar, ekzemple, la bildo pri la sanga sistemo de la homo en PIV estas trovebla ĉe la vorto „cirkuli” (sangocirkulado), kaj ĉe tiu PIV-a bildo troviĝas multaj nomoj de partetoj de tiu sangosistemo. Ne ĉiuj tiuj vortoj aperas en la libro.

Ĉiuj, kiuj strebas akiron de pli profunda kono de Esperanto kaj volas uzi la lingvon pli flue kaj elokvente, trovos en tiu ĉi libro sufiĉe da materialo por altnivela, varivorta kaj eleganta esprimado.


---

# Lejdeno: eŭropa ĉefurbo de scienco

**Published:** 2022-06-01

**URL:** https://www.monato.be/2022/013127.php?p

**Author:** Kees NEEFT

**Categories:** Aktuale, NEDERLANDO, Scienco

En 2022 Lejdeno estas la eŭropa ĉefurbo de scienco. Somere okazos Euro Science Open Forum (ESOF; Eŭropa Scienca Nefermita Forumo), la plej granda interfaka scienca kongreso de Eŭropo. Pasintjare ĝi okazis en Triesto (Italio). Krom tio, dum la tuta jaro, okazas programo por vasta publiko, kies devizo estas „Ĉiun tagon iomete pli saĝa” (do ĉiutage okazas iu programero), celita al la lejdenaj kvartaloj, per festivaloj, ekspozicioj, eksperimentoj, artaj kaj kulturaj eventoj, inkluzive serion da senpagaj prelegoj kadre de la Regna Muzeo de Antikvaĵoj.

Tion, ke Lejdeno fariĝis eŭropa ĉefurbo de scienco, oni ŝuldas interalie al la ĉeesto de la lejdena universitato, fondita en 1575 de Willem van Oranje (Vilhelmo de Oranĝio) kiel donaco al la urbo pro la rezisto de la lokaj civitanoj dum la sieĝo fare de la hispanoj. La fondo de la universitato celis precipe la klerigadon de pastoroj (per protestanta, kalvinisma teologio) kaj de registoj kaj lokaj kaj naciaj. La instrua lingvo estis la latina, samkiel ĉie en Eŭropo tiutempe. La grandaj fakultatoj estis tiuj pri teologio, juro kaj medicino: apud ili, estis ankaŭ filozofio, literaturo, matematiko kaj la tiel nomataj sep liberaj artoj (gramatiko, dialektiko, retoriko, aritmetiko, geometrio, muziko kaj astronomio).

Ĉar matematiko estis grava por skermaj movoj, oni aldonis lernejon pri skermado: ekzemple skermomajstro Ludolf van Ceulen kalkulis la nombron pio ĝis 35 decimaloj. El la lernejo pri skermado estiĝis lernejo de inĝenieroj, ja uzanta la popolan lingvon, celanta al militado (paftekniko kaj konstruado de fortikaĵoj). Laste, sed ne balaste, estu menciita Hortus Botanicus (botanika ĝardeno) datiĝanta de la jaro 1590: temas pri la plej malnova en Nederlando. Tie Carolus Clusius kultivis la unuan grandan kolekton de tulipoj en Eŭropo.

El la tuta malnova kontinento oni altiris scienculojn eminentajn, kia estis Josephus Justus Scaliger el Francio. Multaj studentoj atingis la universitaton, ankaŭ por studi kun profesoroj kiel Hugo Grotius (kiu publikigis pri mara juro, milito kaj paco), Snellius (astronomio) kaj, pli malfrue, Boerhaave (konata, ekzemple, pro sia noveca instruado al studentoj, plenumata ĉe pacientoj en 12 litoj, ene de noveca kliniko de li malfermita). Lejdeno ekhavis la unuan laboratorion pri malaltaj temperaturoj: en ĝi Kamerlingh Onnes atingis temperaturon de nur unu grado super la absoluta nulpunkto kaj tial ricevis la Nobel-premion pri fiziko en 1913. Ankaŭ Jan Hendrik Oort eklaboris ĉe la universitato, same kiel ĉe la lejdena observatorio (laŭ li estas nomita la nubo de Oort, kie originas kometoj).

En Lejdeno troviĝas jenaj gravaj fakaj muzeoj: Naturalis Biodiversity Center (nacia naturhistoria muzeo), en kiu videblas la skeleto de iu Tyrannosaurus Rex ; RMO (Regna muzeo de antikvaĵoj), enhavanta unu el la plej grandaj kaj plej kompletaj kolektoj de antikva egipta arto en la mondo (en la centra halo oni rekonstruis la Taffeh-templon, 2000-jaraĝan preskaŭ kompletan antikvan egiptan templon); la Regna muzeo de etnologio, inaŭgurita en 1837 de la germana kuracisto Philipp Franz von Siebold, kiu antaŭe deĵoris por la nederlanda ŝtato sur la insulo Deŝimo en Japanio, danke al granda parto de lia kolekto pri japanaĵoj; alia parto estas en la Siboldhuis (domo de Sibold), nomata ankaŭ Japana Muzeo en Lejdeno; plantoj el Japanio kaj Ĉinio, ĝis tiam nekonataj, venis en Hortus Botanicus .

Rilate aeronaŭtikon troviĝas en Lejdeno parto de EADS Space , antaŭe nomata Dutch Space , kiu pli frue estis parto de Fokker kaj rilate farmacion Janssen Vaccines (antaŭe Crucell ; ties kovim-vakcino estas vektor-tipa) kaj Janssen Biologics (antaŭe Centocor ). Ambaŭ ekde 2020 estas partoj de Janssen Pharmaceutical Companies of Johnson & Johnson .


---

# Mondo sen armeo

**Published:** 2022-06-01

**URL:** https://www.monato.be/2022/013129.php?p

**Author:** Walter KLAG

**Categories:** Aktuale

Rilate la tekston Svislando sen armeo (MONATO 2022/04, p. 19 ( 2022/013069.php )): Jes, pacon! For la armilojn! Tio funkcias, se ĉiuj ŝtatoj faras tion. Se nur unu ŝtato ne rezignos pri sia armeo, tiu ŝtato superregos la aliajn. Ĉu vi ankoraŭ revas pri monda paco? Tiam rigardu la mortintojn kaj ruinojn en Ukrainio!


---

# Taliboj fermis knabinajn lernejojn: kritika reago de diplomatoj

**Published:** 2022-06-01

**URL:** https://www.monato.be/2022/013130.php?p

**Author:** Julius HAUSER

**Categories:** Aktuale, El diplomatia vidpunkto, AFGANIO

La 23an de marto la taliba islama fundamentisma movado ordonis la fermon de knabinaj mezlernejoj en Afganio, ĉar devas esti ellaboritaj novaj reguloj, por ke la instruado de knabinoj okazu laŭ la islama juro kaj la afgana kulturo.

La kritika reago de la internacia komunumo alvenis senprokraste. Jam du tagojn poste ministrinoj pri eksterlandaj aferoj de 20 landoj alvokis la regantan reĝimon ŝanĝi la decidon. „Kiel virinoj kaj ministrinoj pri eksterlandaj aferoj, ni estas profunde seniluziigitaj kaj maltrankvilaj pro tio, ke al knabinoj en Afganio ne estas permesita aliro al mezlernejoj ĉi-printempe” – des pli, ke la talibaj reprezentantoj jam plurfoje promesis malfermi „ĉiujn lernejojn por ĉiuj infanoj.”

En la alvoko la ministrinoj plie emfazis, ke aliro al instruado estas homa rajto, kiun havas ĉiu knabino kaj ĉiu virino. Ili avertis ankaŭ, ke „neniu lando povas permesi al si ne eluzi la potencialon kaj talenton de sia tuta nacio.” Tiamaniere la ministrinoj sendis klaran mesaĝon, ke la internacia komunumo devos atente observi la situacion de knabinoj en Afganio.

Al la komuna alvoko aliĝis ministrinoj pri eksterlandaj aferoj de Albanio, Andoro, Aŭstralio, Belgio, Bosnio, Britio, Estonio, Germanio, Islando, Indonezio, Kanado, Kosovo, Libio, Liĥtenŝtejno, Malavio, Mongolio, Norvegio, Nov-Zelando, Svedio kaj Tongo.

Ankaŭ la ministroj pri eksterlandaj aferoj de Britio, Francio, Italio, Japanio, Kanado, Norvegio, Usono kaj la Alta Reprezentanto de Eŭropa Unio (EU) publikigis komunan alvokon, deklarante, ke la decido de la taliboj fermi knabinajn lernejojn povus malfavore influi la aspirojn kaj perspektivojn de Afganio aliĝi al la internacia komunumo.

Simile, ankaŭ 10 1 el la 15 membroŝtatoj de la Sekureca Konsilio de Unuiĝintaj Nacioj sendis unuecan mesaĝon al la taliboj, postulantan la malfermon de lernejoj por ĉiuj knabinoj en Afganio.


---

# Emeritiĝo kaj lernado

**Published:** 2022-06-01

**URL:** https://www.monato.be/2022/013133.php?p

**Author:** Xu JINMING

**Categories:** Aktuale, ĈINIO, Moderna vivo

En nia mondo scioj estas riĉaj kaj multegaj, do lernindaj por ni ĉiuj. Bedaŭrinde unu homo ne povas posedi ĉiujn sciojn.

Ne nur dum infaneco kaj juneco, sed ankaŭ post emeritiĝo oni ankoraŭ devas lerni. Lernado okupas grandan parton de nia vivo, ĉar kun la rapida disvolviĝo de scienco kaj tekniko aperas multaj sciindaĵoj.

Laŭ la ĉina leĝo, virinoj emeritiĝas en aĝo de 50 kaj viroj en aĝo de 60 jaroj, kaj kun la pliboniĝantaj vivkondiĉoj homoj havas pli longan vivon. Laŭ statistiko, nuntempe la meza vivodaŭro de ĉinoj estas ĉirkaŭ 84 jaroj, kaj kutime post emeritiĝo oni havas multe da libera tempo kaj povas fari kion oni volas fari.

Antaŭ pli ol kvardek jaroj, la ĉina registaro donis grandan atenton al la emeritoj, kiuj, kvankam korpe maljunaj, tamen ankoraŭ havas la kapablon kontribuadi precipe ĉe sia familio. Finance subtenate de la centra registaro, preskaŭ en ĉiuj ĉinaj urboj estas konstruitaj lernejoj por emeritoj, nomataj „Pormaljunula Universitato”.

Por garantii la sekurecon de la lernantoj, la universitatoj estis konstruataj kiel infanĝardenoj. La ŝtuparoj, ekzemple, estas malaltaj kompare kun tiuj de aliaj ordinaraj domoj. Fakte la emerito-lernanto povas senti sin infano en infanĝardeno.

Kiel emeritoj pasigas la jarojn post sia emeritiĝo? Oni proponas multajn kursojn en la pormaljunulaj universitatoj, ekzemple pri kuirarto, kantado, dancado, modernaj telefonoj ktp.

La kursoj kostas ĉ. dek eŭrojn en ĉiu semestro, kaj ili estas taŭgaj por emeritoj, kiuj povas libere elekti la ŝatatan kurson.


---

# Persekutado kontraŭ aktivulo(j)

**Published:** 2022-06-01

**URL:** https://www.monato.be/2022/013136.php?p

**Author:** Carlo MINNAJA

**Categories:** Aktuale, EGIPTIO, Politiko

Jam antaŭe Italio estis ŝokita pro la morto en Egiptio de Giulio Regeni 1 , itala doktoriĝonto ĉe la universitato de Kembriĝo, kiu estis forrabita la 25an de januaro 2016 en Egiptio kaj mortis, torturite, en egipta karcero. Malgraŭ multaj iniciatoj policaj kaj diplomataj, ankoraŭ ne estas konkludita proceso pri lia morto. La rilatoj inter Italio kaj la Egiptio de Al-Sisi estis kaj plu estas streĉitaj pro tio.

Dua okazo de plia streĉiteco prezentiĝis kun la aresto kaj 22-monata restado en karcero de alia esploristo, ĉi-foje mem egipta. La protagonisto estas Patrick Zaki 2 , studento ĉe la universitato de Bolonjo.

La kalvario, se tiel diri (Patrick naskiĝis en kristana kopta familio), komenciĝis la 7an de februaro 2020. Zaki flugis de Bolonjo al Kairo por ĝui libertempon kun sia familio; haltigite tuj ĉe la flughaveno kaj pridemandite, la postan tagon li estis arestita kaj enkarcerigita. La arestordono entenis akuzojn pri minaco al la nacia sekureco, instigo al nerajtigita manifestacio, ŝtatrenverso, disvastigo de falsaj sciigoj kaj propagando favore al terorismo. Li mem poste diris, ke li konscias, ke li luktas por la homaj rajtoj kaj ke tio estas risko.

Kiel motivon de la aresto la prokuroro menciis artikolon verkitan de Zaki en 2019, en kiu li raportis pri la diskriminacioj kontraŭ egiptaj kristanoj. Tio estas punebla kiel „disvastigo de falsaj sciigoj, kiuj povas damaĝi Egiption”; kondamno por tiu delikto povus konduki al kvinjara karcerpuno.

Tuj kreiĝis ĉirkaŭ li rondo de aktivuloj „Patrick libera”, agitanta per manifestacioj por lia liberiĝo, por justa kaj rapida proceso kaj verdikto pri senkulpeco. Konstanta estis la internacia premo kiu grave helpis al lia spirita kapablo elteni tian situacion, kiu cetere estis tuj sekvata kaj de la itala ministrejo por eksterlandaj aferoj kaj de Amnestio Internacia; krome, la prezidanto de la Eŭropa Parlamento, italo Davide Sassoli, apogis la kampanjon, la 11an de januaro 2021 urbo Bolonjo lin nomis „honora civitano”, la itala registaro proponis al la senato, kiu aprobis, la atribuon de la itala civitaneco; ankaŭ la urbestro de Bolonjo apogis la iniciaton.

La 7an de decembro 2021 Patrick estis elkarcerigita en atendo de proceso, sed kun la malpermeso forlasi la landon; li rekomencis studi kaj labori, cele al konkludo de supera diplomo ĉe la universitato. Intertempe la studento denuncas agreson al siaj retpoŝtaj kontoj.

La proceso okazas en la Justicpalaco de Mansura, urbo en la delto de Nilo, kie Patrick naskiĝis. La antaŭlasta kunsido de la proceso, en kiu li ĉiam devis prezentiĝi en kaĝo kiel akuzito, kvankam li ne plu estis karcerulo, okazis la 1an de februaro 2022. Estis espero, ke tiu fiksita por la 5a de aprilo estos la definitiva; sed ne estis tiel: la kunsido finiĝis rapide kun plusendo al nova kunsido en junio.

Kiel asertas Riccardo Noury, la proparolanto de la itala sekcio de Amnestio Internacia, „la studento estas blokita en la maŝoj de justica sistemo, kiu antaŭe lin tenis dum 22 monatoj en atendo de proceso kaj nun tenas lin en proceso, pri kiu oni ne scias, kiam ĝi finiĝos”. Liaj advokatoj petis, ke antaŭ ol konkludiĝos la proceso Patrick estu rajtigita vojaĝi ankaŭ eksterlanden, ĉar li deziras trapasi ĉeeste siajn universitatajn ekzamenojn en Bolonjo.


---

# Artisma redaktoro

**Published:** 2022-06-01

**URL:** https://www.monato.be/2022/013139.php?p

**Author:** REDAKCIE

**Categories:** Aktuale, Arto, REDAKCIE

Antaŭ nelonge MONATO informis pri la subita forpaso de sia redaktoro de la rubriko „Arto”, Claude Nourmont. Nun ni povas konatigi vin kun la nova redaktoro Aleksej Salomatov, kiu transprenas la stafeton ekde nun.

Aleksej Salomatov naskiĝis en la urbo Satka de la ĉeljabinska regiono de Rusio, studis en Leningrado kaj nun loĝas en Moskvo. Li laboris dum longa tempo en la kampo de internacia turismo kiel fondinto kaj direktoro de la firmao Samiko , kies specialaĵo estis Finnlando kaj skandinaviaj landoj.

Samtempe li ekinteresiĝis pri foto-arto. Okazis kelkaj liaj personaj ekspozicioj en Moskvo kaj Murmansko. Liaj fotoj estas multfoje montritaj en artgalerio en Londono kaj foje en artgalerio en Kioto (Japanio). Fotoj regule estas publikigataj en presitaj kaj retaj gazetoj, inkluzive esperantajn, ekzemple en Juna Amiko , La Ondo de Esperanto kaj MONATO .

Lastatempe Aleksej aktive agas kiel reĝisoro de dokumentaj filmoj. Du liaj plenlongaj filmoj en Esperanto Somero de Sigrid kaj Verda Saliko estis elektitaj partopreni la filmfoiron en la kinofestivalo Visions du Réel en la svisa urbo Nyon. La dua filmo partoprenas ankaŭ en la kinofestivalo Beldocs (Beogrado, Serbio). La plenlonga filmo en la rusa Faina kaj katoj partoprenis en la festivalo Near Nazareth (Israelo), kaj mallonga filmo en la angla Exit to Iceland estis elektita partopreni la filmfoiron en la Festival du court métrage de Clermont-Ferrand (Francio).


---

# Meksiko kiel transirejo

**Published:** 2022-07-01

**URL:** https://www.monato.be/2022/012994.php?p

**Author:** David LóPEZ-RUEDA

**Categories:** Aktuale, ELMIGRADO, Moderna vivo

Oni povas konsideri la migradon el Meksiko al Usono kiel historian tradicion. Tamen, nuntempe la diskuto fokusiĝas al tio, ke Meksiko iĝas kaj transirejo kaj restadejo por migrantoj el aliaj landoj.

La komuna landlimo inter Meksiko kaj Usono iĝis la plej granda migrada transirejo en la mondo en la jaro 2020. Preskaŭ naŭdek elcentoj de la arestitaj migrantoj dum la lastaj dek tri jaroj venis el la tiel nomata norda triangulo de Centra Ameriko (Gvatemalo, Honduro kaj Salvadoro). La plimulto el ili petis azilon – de la usona registaro – sekve de perforto, ekonomia malstabileco kaj naturaj katastrofoj okazantaj en ilia naskiĝloko.

Ekde la jaro 2018 migranto-karavanoj iras tra Meksiko. Ili konsistas ĉefe el homoj el la norda triangulo kaj lastatempe ankaŭ el Haitio. La karavanoj, en kiuj estas eĉ kompletaj familioj, havas malsamajn celojn. Kelkaj konsistas el homoj, kiuj deziras daŭrigi la vojaĝon de la suda ĝis la norda landlimo por peti azilon en Usono. Aliaj konsistas el homoj, kiuj deziras vojaĝi al aliaj partoj de Meksiko por vivi tie.

En raporto pri la alveno de migrantoj, kiuj decidis transiri fine de septembro la riveron Bravo por fine ekkampadi sub ponto laŭ permeso de usonaj aŭtoritatoj, ĵurnalisto rakontis, ke la plejmulto el ili antaŭe akiris leĝan permesilon por trairi Meksikon libere.

La meksika leĝo pri migrado diras en sia 7a artikolo, ke ĉiu homo rajtas libere trairi la landon, do ankaŭ eksterlandanoj rajtas tion, sed ili devas esti regulaj transirantoj kaj havi taŭgajn permesilojn por libere moviĝi tra la lando.

Sekve de postulo de la usona registaro pro humanitara krizo ĉe ĝia suda landlimo, en 2014 la meksika registaro efektivigis planon por regi la fluon de migrantoj. En 2019 Meksiko denove interkonsentis kun Usono pri strikta politiko pri migrado, surbaze de sekureco.

Krom la anonco pri la „bonaj rezultoj” de la plano flanke de la registaro, aliaj organizaĵoj raportis, ke pliiĝis arestoj, perfortoj kaj ĉantaĝoj kontraŭ migrantoj fare de aŭtoritatoj pri migrado. Laŭ aliaj raportoj, la migrantoj alfrontas pliajn danĝerojn, ĉar ŝanĝiĝis la manieroj trairi la landon. Evidentiĝis ankaŭ, ke homoj daŭre riskas sian vivon por transiri la nordan landlimon plejparte baratan de soldatoj kaj de la nacia gvardio de Meksiko.

Dum multaj el la migrantoj petas azilon en Usono, ankaŭ multaj decidas resti ĉu rande ĉu sude de la landlimo, ĉar transiri la landlimon estas tre danĝere. Do tiuj, kiuj decidas resti en Meksiko, profitas la ŝancon de registara programo por akiri azilon. Ekzemple, fine de septembro de 2021 Marcelo Ebrard – meksika ministro pri eksteraj rilatoj – anoncis, ke pli ol 13 000 haitianoj petis aŭ jam ekhavis azilon. Tamen multaj el ili venis el Ĉilio aŭ Brazilo, kie ili estis jam rifuĝantoj. Ĉar ili akiris azilon en tiuj landoj, por ili ne eblas samtempe havi plian.

Estas evidente, ke malgraŭ la konstantaj fluoj el Meksiko al Usono, ankaŭ la unua iĝis cellando de homoj, kiuj serĉas pli bonan lokon por vivi. Ĉu Meksiko devas de nun lerni el la spertoj de aliaj landoj, kiuj troviĝas en simila situacio? Kion faros la meksika socio rilate al tio? Tion montros la tempo.


---

# Sciencfikcia klasikaĵo

**Published:** 2022-07-01

**URL:** https://www.monato.be/2022/012997.php?p

**Author:** Edmund GRIMLEY EVANS

**Categories:** Aktuale, Erotiko kaj amo

La romano Solaris , aperinta en 1961, estas fama klasikaĵo de sciencfikcio, sed mi supozas, ke multe pli da homoj aŭdis pri ĝi, ol efektive legis ĝin. Ĝis antaŭ nelonge al tiu kategorio apartenis ankaŭ mi. Eblas konatiĝi kun la verko interalie per tri filmoj faritaj el ĝi: sovetiaj filmoj en 1968 kaj 1972, kaj usona en 2002.

Ĉar mi jam spektis kaj la duan sovetian filmon, kiun reĝisoris Tarkovskij, kaj la usonan filmon, kiu estas certagrade bazita sur la filmo de Tarkovskij, mi iom sciis, kio min atendas. Aliflanke, mi jam legis, ke la aŭtoro, Stanisław Lem, ne tre aprobis tiujn filmojn. Mi konis, ekzemple, jenajn citaĵojn (de mi esperantigitajn): „laŭ mia plej bona scio, la libro ne temis pri erotikaj problemoj de homoj en ekstertera spaco” ... „jen kial la libro havis la titolon ‚Solaris’ kaj ne ‚Amo en ekstertera spaco’”.

Tamen, leginte la libron, mi serĉis kaj trovis la tekston, en kiu aperis la vortoj ĵus cititaj, kaj mi trovis en la teksto alian citindan parton: „Mi ne povas diri ion racian pri ĝia kreado – la libro iel ‚verŝiĝis el mi’ sen ia antaŭa planado”. Se tiel estas – kaj artisma kreado ofte estas tia – eble la aŭtoro tamen ne povas kun plena aŭtoritato informi nin, pri kio la libro temas.

La pola originalo aperis antaŭ 60 jaroj, do verŝajne mi rajtas en la recenzo malkaŝi kelkajn elementojn de la intrigo. Se vi nepre volas legi la libron sen tiaj antaŭscioj, bonvolu transsalti la sekvan alineon.

Solaris estas planedo, malkovrita antaŭ pli ol cent jaroj, kiun kovras oceano, kiu ŝajnas esti unu granda inteligenta organismo. Homoj studadas ĝin de longa tempo, kaj tuta scienca fako, „solaristiko”, kun propra grandega literaturo, ekzistas por tiu studado. Oni konstruis esplorstacion, kiu ŝvebas super la maro, kaj Kris Kelvin, psikologo kaj la mi-forma rakontanto, alvenas tien kaj trovas tre strangan situacion: unu el la tri sciencistoj, kiujn li esperis tie renkonti, ĵus mortigis sin, kaj la aliaj du kondutas strange, eble freneze. Unu el ili, Snaut, donas al Kris tre enigman averton: „Ni estis triope kaj nun, kun vi, denove ni estas triope. [...] Se vi vidos iun alian, [...] faru nenion.” „Kion mi povos vidi? Fantomon?!” demandas Kris. Nu, post nelonge, venas al li „gasto”, kiu estas fizike reala kaj tamen iuspeca fantomo, ĉar temas pri preciza kopio de lia mortinta koramikino.

Granda parto de la libro konsistas el priskriboj de la planedo Solaris, de la historio de ĝia studado, kaj de la plejparte vanaj provoj kompreni ĝin. Eble la aŭtoro malaprobus, sed mi ne trovis la historion de „solaristiko” la plej interesa parto de la libro. Min pli interesis la rilato inter Kris kaj lia gasto. Do mi simpatias kun la kreintoj de la du filmoj, kiujn mi spektis, en kiuj oni malemfazis la filozofiajn ideojn de la aŭtoro kaj pli emfazis la homajn rilatojn, kiuj ankaŭ en la libro estas potencaj kaj tute ne banalaj. Tamen ankaŭ la pensoj pri komunikado kun tre fremda, tute alispeca intelekto estas interesaj. Eble la romano elstaras ĝuste pro tio, ke ĝi havas ambaŭ tiujn elementojn kaj lerte kombinas ilin.

La esperanta traduko estas tre bona, preskaŭ senmanka. Normale mi ne mencius en recenzo tiajn supraĵajn aferojn, sed la fasonado, presado kaj bindado de ĉi tiu libro estas elstare bonaj, do mi tamen mencias tion. Entute la libro ŝajnas bela kontribuo al la „Jaro de Stanisław Lem”, la centjariĝo de la aŭtoro. Esperantistaj ŝatantoj de sciencfikcio devus tre ĝoji kaj tuj mendi la libron, sed ankaŭ legemuloj, por kiuj sciencfikcio ne estas la ĉefa furaĝo, kaptu la okazon konatiĝi kun ĉi tiu pensiga verko, kiu havis grandan influon en sia ĝenro.


---

# Skandalo pro pirito kaj glimo

**Published:** 2022-07-01

**URL:** https://www.monato.be/2022/013017.php?p

**Author:** Garbhan MACAOIDH

**Categories:** Aktuale, IRLANDO, Moderna vivo

En la jaro 2021 posedantoj kaj okupantoj de miloj da domoj en Irlando konstatis kun konsterno, ke grandaj fendoj kaj rompiĝoj komencis aperi en la muroj. La domojn oni konstruis en la mallonga periodo de prospera konjunkturo 1 .

Baldaŭ iĝis evidente, ke la tiam faritaj domoj estas ne plu loĝeblaj. Fakuloj pri konstruado malkovris, ke la mortero uzita por fari la murojn enhavis grandan kvanton da pirito 2 . Pro la abundo de pluvo kaj humideco en Irlando la pirito dilatiĝas kaj tiel rompas la morteron kaj detruas la konstruaĵon.

Lastatempe oni malkovris eĉ pli gravan difekton en novaj domoj konstruitaj precipe en la du nord-okcidentaj distriktoj de Irlando. La muroj de la domoj rompiĝis kiel frakasiĝemaj biskvitoj pro la fakto, ke la uzita mortero enhavis glimon 3 , kiu same kiel pirito dilatiĝas pro akvo.

Sekve, la okupantoj devis forlasi sian hejmon kaj loĝi en ruldomo aŭ resti sen loĝejo. Ĝis nun oni ne klarigis, kial fabrikantoj de cemento en Irlando permesas, ke ĝi enhavu netaŭgajn mineralojn, aŭ kial domkonstruantoj uzas tian cementon.

Malabundo de domoj plu estas grava problemo en Irlando. La kosto de domoj kaj novaj kaj malnovaj estas tro alta eĉ por tiuj, kiuj havas bonan salajron. Junaj fraŭloj (aŭ eĉ junaj paroj) ne povas esperi baldaŭ posedi hejmon, kaj ofte ili devas loĝi en la domo de la gepatroj aŭ bogepatroj. Aliaj devas pruntepreni monon de siaj maljunaj aŭ pli bonhavaj familianoj por povi aĉeti hejmon.

Estas evidente, ke en Irlando oni konstruis tro da oficejoj kaj publikaj konstruaĵoj, sed ne sufiĉe da privataj domoj. La publiko kritikas la registaron pro la manko de sociaj loĝejoj por tiuj, kiuj ne havas rimedojn por aĉeti propran loĝejon.

Ankaŭ en Dublino kiel en multaj aliaj urbegoj en la mondo lastatempe kreskis la nombro de senhejmaj homoj, kiuj dormas sur la stratoj. La situacio ne estas facile solvebla.


---

# Tritikaj haroj, mirtelaj okuloj ...

**Published:** 2022-07-01

**URL:** https://www.monato.be/2022/013021.php?p

**Author:** Valentin MELNIKOV

**Categories:** Aktuale, La stilo

En recenzo pri Mirakla fabelo de Julian Modest ( MONATO 2021/12, p. 29 ) mi jam menciis la enorman verkemon de Julian Modest. Li ĉiujare aperigas minimume 4-5 novajn librojn. Tamen, kiel oni scias, kvanto kaj kvalito (de ĉio ajn) kutime estas ligitaj invers-proporcie ...

Plej multe li verkas novelarojn – do jen la nova, „La fera birdo”. 30 rakontoj sur 90 paĝoj.

Se vi regule legas beletron en Esperanto, do vi certe jam legis iujn novelojn de Julian Modest kaj povas proksimume imagi, pri kio kaj kiel li rakontas. Jes, vi konjektis. Tiaspecaĵojn kutime verkas virinoj por virinoj – la protagonistoj estas admirinde noblaj anime, altmoralaj kaj bonintencaj, ĉiurilate senriproĉaj; iuj flankaj roluloj povas esti abomenaj kanajloj, la tuto devas ĝustaloke elpremi larmojn el sentimentalaj legant(in)oj ... Julian Modest estas, probable, la sola viro, verkanta tiamaniere, almenaŭ inter nuntempuloj. La aŭtora stilo restas ĉiam sama. Kiel kutime, pri ĉiu persono estas senbezone detale priskribita iu eksteraĵo: okuloj, haroj kaj vestaĵoj, kun komparo de koloroj al io neordinara. Iam fama ĉokoladkolora kostumo, evidente, triviĝis – sed anstataŭe aperas ĉerizkolora kravato; „liaj okuloj havis orecan koloron, similan al aŭtunaj folioj”; „Sonja havis bluajn okulojn kiel du grandaj safiroj kaj longan, orecan hararon, similan al matura tritiko”, „okuloj, kiuj havis ĉokoladkoloron”, „nigraj okuloj kiel fulgo”, „Ŝi havis (...) lipojn kiel rozan burĝonon” [tiel], „tritikkolora hararo”, „grandaj okuloj de la knabo, similaj al steletoj”, „okuloj kiel olivoj”, „bluajn okulojn, similajn al vitraj globetoj”, „nigraj kiel mirteloj okuloj”, „tatarformaj okuloj kaj hararo simila al erinacaj pikiloj”. Ktp, ktp ... Lian verkmanieron facilas rekoni, facilas parodii.

La tuta libro aspektas ne sufiĉe redaktita/provlegita – kio ja ne mirindas ĉe tia produktad-rapido. Ofte miksiĝas as- kaj is-tempo, malĝustas transitiveco, aperas „ŝtalo” anstataŭ „stalo”, ks. Jen temas pri pano – „Oni devas atente knedi ĝin por esti bongusta”. Tamen, ĝenerale la lingvaĵo estas glata kaj klara.

Kelkaj noveloj estas pli-malpli sukcesaj, almenaŭ pro neŝabloneco, surprizeco, subiteco de okazaĵoj. Tiaj estas „La enigma ŝipano”, „Bonŝanco”. Sed la plimulto estas enuigaj naivaĵoj, plumpaj edifaĵoj. Estu bonkora, kondutu dece, helpu al proksimuloj ... Ofte jam meze de rakonto klaras, kiel ĉio finiĝos. Ie-tie priskribitas tute neeblaj okazaĵoj, aliloke okazaĵoj ordinaraj kaj negravaj, kaj la aŭtora ideo eĉ ne rimarkeblas. Tamen ĝuste tiaj senpretendaj rakontoj impresas pli agrable, ĉar pli nature. Sukcesis ankaŭ la rakontoj pri ĉasistoj kaj natur-zorgantoj: „Majesta Cervo”, „La lupgvidanto”. Priskribi rilatojn inter homoj (t.e. inter viro kaj virino) la aŭtoro kvazaŭ evitas, tuŝas nur pretere ...

La bazan principon pri rilatoj inter kvanto kaj kvalito mi jam menciis dekomence. Mi certe ne pretendas, ke mia takso estas absolute objektiva: vi povas legi la titolan novelon en la retejo http://verkoj.com , antaŭ ol decidi, ĉu aĉeti la libron.


---

# Ĉu estas tubero en la artafero?

**Published:** 2022-07-01

**URL:** https://www.monato.be/2022/013048.php?p

**Author:** Pascal VILAIN

**Categories:** Aktuale, OPINIO, Artaĵoj aŭ mistifikaĵoj?

Balloon Dog de Jeff Koons, L.O.V.E. de Maurizio Cattelan, Tree de Paul McCarthy, Io sono de Salvatore Garau, Teddy B de Bertrand Lavier. Ĉu vi ĝuas efikan imagpovon? Pri kio temas la ĉi-supra listo? Artaĵoj, laŭdire.

Supozeble, vi jam aŭdis aŭ legis la nomojn de tiuj verkoj kaj de ties aŭtoroj; eble eĉ vidis ilin, ĉu reale, ĉu fote. Se ne, ĉu vekis vian scivolon la kvin titoloj? Ĉu vi ŝatus prie ekscii iom pli? Mi intence ne aldonas fotojn, pro du kialoj. Unue, la kopirajtoj sendube tro kostus. Due, plaĉus al mi, ke vi mense bildigu al vi la menciitajn „aĵojn”. Jen do kelkaj precizigoj.

Balloon Dog estas hundo tri metrojn alta, el rustorezista ŝtalo violnuance ruĝa, simila al tiuj, kiujn infanoj ŝatas ŝveligi per enblovita aero. En 2008 tiu hundo fiere staris sub la plafonaj oraĵoj de unu el la salonoj de la Versajla Palaco, en la pariza regiono.

L.O.V.E. (alinome „Il dito”) estas mano 11 metrojn alta, skulptita el marmoro, kies mezfingro alĉielas, dum ĉiuj aliaj estis tranĉitaj. Ekde 2010 ĝi staras sur la placo Affari en Milano, fronte al la urba borso.

Tree estas „kristnaska arbo”, 24 metrojn alta, ŝveligebla, el verda plasto. En 2014 ĝi staris sur la pariza placo Vendôme. „Seksludilo por plenkreskuloj”, asertis mallaŭdantoj. „Dia totemo”, rebatis admirantoj.

Io sono sendube estas la plej stranga. Kial? Nu ... ĝi ne videblas! Iu tamen elspezis 14 820 eŭrojn por ĝin akiri en 2020. La artisto, Salvatore Garau, planas krei maksimume sep nemateriajn artaĵojn.

Alia samspeca, Buddha in contemplazione , estis instalita en februaro 2021 sur Piazza della Scala en Milano. Instalita? Jes ja! Kvadrato kun latero 1,50 metroj, el glupapero, indikis ĝian lokon sur la placo. Por vidi Budhon, sufiĉis funkciigi sian imagpovon. Facile, ĉu ne? Ĉu ne?

Kaj fine, Teddy B , pluŝa ursido simila al tiuj de viaj infanoj, montras sin ekde la 22a de majo 2021 al la artamantoj, kiuj vizitas la Kolekton de Pinault en la iama Komerca Borso de Parizo, iĝinta nova artejo.

La cititaj aĵoj havas komunan econ: ili lasas neniun indiferenta. Ĉiuj ĉefrolas en konversacioj, debatoj, diskutoj kaj disputoj. Dum kelkaj laŭdadas la aŭdacon kaj avangardecon de la artistoj kaj de iliaj kreaĵoj, aliaj prifajfas kaj malfamigas ilin. Okazis eĉ, ke Paul McCarthy, la kreinto de Tree , estas agresita, kaj lia verko difektita. Estas fakto, ke ne al ĉiuj plaĉas iu skolo de la nuntempa arto, fojfoje nomata koncepta arto, konsistanta ofte el nuraj artinstalaĵoj. Sed iuj opinias, ke arto ekzistas ĉefe tra la reagoj, kiujn ĝi naskas. Ĝi diskutigu, ĉu bone, ĉu malbone, egale ĉu la priparolata verko estas bela aŭ malbela, genia aŭ stultega, agnoskinda aŭ provoka. Se tiu rezonado estus sekvenda, tiam listego da plej malfavoraj kritikoj nur konfirmus la vivpravecon de artverko.

En Tulono, la ĉefurbo de la franca departemento Var, mi havis la okazon ĉi-somere vidi tian instalaĵon. Meze de la placo Monsenergue, proksime de la milithaveno kaj de ĝia arsenalo efemera stako el sep malnovaj plezurŝipoj proponis sin al la publikaj rigardo kaj kritiko. Ĉu la loko iĝis ŝipdetruejo? Ne ... ne eblus sur bela placo. Fakte, temis pri artaĵo Delokigo , instalita tie kadre de kultura evento Blua Pasio , iniciatita de la Tulona spektaklejo Châteauvallon-Liberté . Ĉu la aĵo estis farita de nekonata artisto avida je fameco? Ne ... male! Kreis ĝin japano Tadashi Kawanata. Lin vi konas, ĉu ne? Ankoraŭ ne? Li tamen havas internacian reputacion; liajn verkojn jam povis admiri la artŝatantoj de Tokio, Venecio, Toronto, Nov-Jorko, Barcelono, Sidnejo ...

Tiu longa listo kaj la artista famo ŝajne ne tro impresis la lokan loĝantaron. Jen kelkaj el la malfavoraj rimarkoj diritaj aŭ skribitaj pri ĝi: „Nur snobo povas pretendi vidi arton en tiu amaso da ŝipruinoj”, „Nepermesita ŝipdetruejo? Mi esperas, ke la kulpanto havos altan monpunon!”, „Ŝiprubejo subĉiela? Ne miru, se homoj tie lasos siajn forĵetindaĵojn”, „Kial la maro devas suferi tion, kion nenies okuloj volas vidi!”

Sed aliaj, unuarange la direktoro de Châteauvallon-Liberté , reagis per pli favoraj opinioj: „Artaĵo ne estu nura bela objekto en salono. Ĝi ankaŭ utilas por modifi la arttendencojn, por pensigi la spektantojn”, „Malfirma ĉiesa interkonsento ne interesas la artistojn. Arto estas io pasieca, kiel spiriteco aŭ amo. Ni diskutu! Ni disputu!” Nu ... pri tiu artaĵo vi legis porajn opiniojn de la artisto kaj de la projektiniciatinto ... kaj ankaŭ malfavorajn kritikojn de multaj vizitantoj de la tulona placo. Viavice, eĉ se per nura fotografaĵo, vi verŝajne jam havas aŭ faros al vi propran pritakson: artaĵo, mistifikaĵo? Juĝu mem ...


---

# La boato

**Published:** 2022-07-01

**URL:** https://www.monato.be/2022/013056.php?p

**Author:** Julian MODEST

**Categories:** Aktuale, RAKONTO, Literaturo

Jam de jaro en la urbo regas kaoso. Estas pafoj kaj eksplodoj. Sur la stratoj kuras armitaj viroj. Multaj domoj estas ruinigitaj, la vendejoj – fermitaj. La timo glaciigas nin kaj eĉ sonon ni ne povas prononci. Dum tutaj noktoj ni ne dormas. Mi kaj miaj fratinoj premas nin al panjo kaj ni ne kuraĝas ekmoviĝi. De matene ĝis vespere ni estas en la domo. Nur paĉjo de tempo al tempo eliras. Li revenas malfrue vespere, portante ian manĝaĵon, kiu tute ne sufiĉas por ni kvin. Ni manĝas silente, pene maĉas la sekajn panpecetojn. Ekstere oni ne ĉesas pafi. Ni tremas kiel arbfolioj vipataj de malica vento. Eksplodas bombo post bombo.

– „Ĝis kiam daŭros tio?”, flustras panjo.

Ŝi jam tre malofte parolas. Nur la teruron ni vidas en ŝiaj grandaj malhelaj okuloj, similaj al du profundaj kavoj. Ŝiaj manoj tremas. Panjo iĝis tre maldika kiel ombro kaj ni eĉ ne aŭdas ŝiajn paŝojn, kiam ŝi singarde paŝas en nia unusola ĉambro. La bomboj delonge detruis niajn aliajn du ĉambrojn.

Nun ni ĉiuj estas en la eta ĉambro, sed ĝi ŝajnas al mi vastega. Ni kvarope, panjo, miaj du fratinoj kaj mi, sidas senmovaj en ĉambrangulo. Ni ne parolas, ne konversacias. Mi sidas sur la planko kaj ne kuraĝas eĉ spiri. La tempo pasas ege malrapide. Mi provas rememori la belajn pasintajn tagojn, kiam mi frekventis la lernejon. Tiam la lernejaj koridoroj zumis kaj la klasĉambron lumigis suno. Nun, en nia malluma ĉambro, mi kvazaŭ vidas etan lumradion, kiu lumigas la vizaĝon de konata knabo. Eble li amis min, sed ne kuraĝis diri tion al mi. Mi same amis lin. Liaj okuloj brilis kiel grandaj olivoj kaj lia hararo estis densa kaj nigra. Mi ne povas forgesi lin, sed jam de tuta jaro mi ne vidis lin. Mi vidas ankaŭ la vizaĝon de mia instruisto, liajn malhelverdajn okulojn kaj mi kvazaŭ aŭdas lian molan varman voĉon. Li ofte diris: „La bono venkos la malbonon!” Ĉu li kredis tion aŭ li nur deziris, ke ni ne senesperiĝu? Kie estas la knabo, kiun mi amis, kaj kie estas mia instruisto, kiu kredis je la bono?

Mi sidas en la ĉambrangulo kaj de tempo al tempo mi flustre ripetas: „La bono venkos la malbonon!” Tamen mi jam ne kredas tion.

Denove fortaj pafoj igas min tremi. Mi provas diveni, kie ĝuste en la urbo oni pafas kaj kie falas la bomboj. En la ĉambro mi ŝajne aŭdas la flustron de panjo: „Ĝis kiam daŭros tio?”

Subite venas paĉjo. Li diras: „Mi decidis!” Lia voĉo eksonis terure. Kion li decidis?

„Prenu iom da vestoj kaj ni iru!”

„Kien?”, flustras time panjo.

Ŝi neniam kutimis demandi paĉjon pri io, sed nun time ŝi demandas lin.

Paĉjo ne respondas. Ni ekstaras de la planko. En la mallumo ni prenas kelkajn vestojn kaj iom da manĝaĵo, kiu estis restinta. Ni eliras.

Sur la strato ni rapide iras post paĉjo. Ni trapasas etajn stratojn, ruinigitajn domojn, en kiuj jam delonge loĝas neniu. Post duonhoro ni estas ĉe la mara bordo. Paĉjo haltas. Ĉi tie staras boato. Paĉjo puŝas ĝin al la maro.

„Eniru la boaton!”, diras seke li. „Iru! Dio estu kun vi!”

„Kaj vi?”, demandas panjo.

„Mi restos!”, lia voĉo eksonas firme.

Ni eniris la boaton. Panjo ekremas. Paĉjo longe staras sur la bordo, rigardante nin. Iom post iom lia figuro iĝas ĉiam pli malgranda kaj fine tute malaperas.

Mi ne memoras, kiom da tempo la ondoj portis la boaton. Kelkfoje la suno aperis kaj malaperis. Maristoj el granda ŝipo rimarkis nin. Ili parolis nekonatan lingvon, sed savis nin. Mia instruisto pravis: la bono venkis la malbonon!


---

# Popolismaj promesoj kaj hiperinflacio stimulas migradon

**Published:** 2022-07-01

**URL:** https://www.monato.be/2022/013063.php?p

**Author:** Jezer DORANTE

**Categories:** Aktuale, VENEZUELO, Kial homoj migras?

Migrado estas procezo, en kiu homoj forlasas sian urbon, regionon aŭ eĉ landon, daŭre aŭ ne, pro diversaj kialoj. Migrado estas afero historia, ĉar de miloj da jaroj la homaro migras de unu parto de la mondo al aliaj, ĉiam serĉante pli bonajn vivkondiĉojn: homoj migris de malvarmaj regionoj al pli varmaj, aliaj migris de montaj regionoj al pli ebenaj ktp. Migrado estas historia afero, kiu jam antaŭenigis la disvolviĝon de la homaro dum pratempoj. Tamen, en la 20a kaj 21a jarcentoj migrado ne funkcias tiel.

La plej multaj el tiuj, kiuj migras, faras tion pro ekonomiaj kialoj, fuĝante el malriĉeco, serĉante aliron al laboro, pli bonajn viv- kaj labor-kondiĉojn, aŭ en pli krizaj okazoj, pro kialoj de supervivado. La situacio de malsato kaj mizero en multaj subevoluintaj landoj devigas multajn elmigrintojn riski sian vivon (kaj eĉ perdi ĝin), por eliri el sia situacio. Sed ankaŭ politikaj, militaj kaj religiaj kialoj multe influas.

Laŭ Unuiĝintaj Nacioj en la jaro 2020 estis 272 milionoj da internaciaj elmigrintoj en la mondo kontraŭ 258 milionoj en la jaro 2017. Azio havas 31 % de ili, Eŭropo 30 %, Ameriko 26 %, Afriko 10 % kaj Oceanio 3 %.

Venezuelo tradicie estis gastiganta lando por migrantoj. La lando ricevis signifan fluon de enmigrintoj, plejparte de Ameriko (centra kaj suda), Eŭropo, Proksima Oriento kaj orient-aziaj landoj pro la petrolo-prospero en la mezo de la 20a jarcento. Tiam Venezuelo estis tre ŝatata loko por enmigrintoj el Eŭropo kaj aliaj sud-amerikaj landoj. Bedaŭrinde komence de la 21a jarcento tio ŝanĝiĝis.

Laŭ retaj fontoj, en 2003, post la eksigo de proksimume 20 000 laboristoj de Petróleos de Venezuela SA kiel rezulto de striko en 2002, multaj familioj foriris al Kolombio, kie komenciĝis haŭso de kruda petrolo. Inter 2005 kaj 2008 multaj komercistoj forlasis la landon pro politika persekuto kaj la ŝtatigo de industriaj kaj agrikulturaj kompanioj. En 2015 tio estis pli rimarkebla ĉe la meza klaso, pro la ekonomia krizo, kiun Venezuelo alfrontis, kun 697 562 venezuelanoj, kiuj iris eksterlanden, reprezentante 2,3 % de la tuta loĝantaro. En 2017 temis jam pri preskaŭ 5,4 %, ĉirkaŭ 1,42 milionoj da homoj. En 2018, kiam la lando eniris hiperinflacion, pli ol 2,3 milionoj da venezuelanoj forlasis la landon, reprezentante proksimume 7 % de la nacia loĝantaro.

Laŭ nombroj de la Agentejo pri Rifuĝintoj de UN ĝis oktobro 2021 kombinaĵo de perforto, malsekureco kaj manko de manĝaĵoj, medikamentoj kaj aliaj servoj en Venezuelo devigis pli ol kvin milionojn da homoj fuĝi el la lando, kreante unu el la plej grandaj delokiĝkrizoj de la mondo. Pli ol 80 elcentoj fuĝis al aliaj landoj en Latin-Ameriko kaj Karibio, ĉefe al Kolombio kaj Peruo.

La migra situacio komenciĝis sub la registaro de Hugo Chavez en la jaro 1998 pro liaj promesoj disdoni nacian riĉecon egale (kutima popolisma promeso de komunistoj); tio maltrankviligis la plej riĉajn homojn, kiuj forlasis la landon iom post iom.

Poste, venezuelanoj de la mezaj klasoj kaj la pli malriĉaj klasoj komencis foriri, kiam la vivkondiĉoj en la lando malboniĝis. Kiam Chavez mortis, Nicolás Maduro daŭrigis la „Revolucion”, kaj pro tio milionoj da venezuelanoj vidis migradon kiel solan solvon por pluvivi antaŭ giganta krizo ekonomia, kiu alvenis al la lando de la jaro 2014 kaj daŭras ĝis nun.

La krizo, kiu reduktis la ekonomion je 80 % inter 2013 kaj 2021, devigis homojn serĉi pli bonajn vivkondiĉojn eksterlande. Pro tio, laŭ raporto de la retejo abc.es, en majo 2021 estis proksimuma nombro de 7 milionoj da venezuelaj elmigrintoj en la mondo, kio reprezentas pliiĝon de 1468,24 % kompare kun 2010 kaj implicas, ke elmigrintoj reprezentas ĉirkaŭ 22 % de la tuta loĝantaro naskita en Venezuelo. En aprilo de 2021 proksimume 1,7 milionoj da venezuelaj elmigrintoj estis en Kolombio.

Kiu ankoraŭ loĝas en Venezuelo devas ĉiutage lukti por pluvivi. Tio tamen ne facilas per malpli ol kvin usonaj dolaroj monate, ĉar pro hiperinflacio oni ne povas multon aĉeti per sia salajro. Tio devigas ilin havi du aŭ tri laborojn por vivteni sian familion, kio eluzas energion kaj korpon. La venezuelanoj esperas, ke ilia lando trovos rektan vojon por solvi siajn problemojn.


---

# Plena statuso por la irlanda lingvo

**Published:** 2022-07-01

**URL:** https://www.monato.be/2022/013078.php?p

**Author:** Garbhan MACAOIDH

**Categories:** Aktuale, AKTUALE, Lingvo

Ekde la 1a de januaro 2022, la irlanda lingvo plene funkcias kiel unu el la oficialaj lingvoj de Eŭropa Unio, tiel gajnante plenan agnoskon ene de la internacia organizaĵo. Tio signifas, ke ĉiuj dokumentoj eldonataj de la Unio estos ekde nun tradukataj ankaŭ en la irlandan.

La prezidento de Irlando, Michael D. Higgins, bonvenigis tiun paŝon asertante, ke temas pri grava rekono je internacia nivelo „de nia specifa identeco kiel popolo kun aparta lingvo nia, kiun ni uzas apud ĉiuj el la aliaj lingvoj, kiujn ni uzas kaj respektas”.

Tiu rekono signifas la finon de la subrangeco de la irlanda lingvo ene de EU, kiu ekzistis ekde la jaro 2007, kiam la irlanda formale agnoskiĝis kiel oficiala lingvo, sed nur limigitaj kvantoj da dokumentoj estis eldonataj en ĝi. La irlanda prezidento ne mencias la fakton, ke la aldono de pliaj lingvoj al la jam granda nombro de oficialaj lingvoj en EU certe komplikos kaj pli multekostigos la funkciadon de la organizo, sed kompreneble ĉiu popolo nature deziras, ke la propra lingvo estu respektata tiom kiom la ceteraj.


---

# Inflacio renversas ekonomian funkciadon

**Published:** 2022-07-01

**URL:** https://www.monato.be/2022/013095.php?p

**Author:** Vasil KADIFELI

**Categories:** Aktuale, TURKIO, Ekonomio

La kreskantaj prezoj de elektro kaj natura gaso ekde la komenco de 2022, pro la tutmonda altiĝo de la energiprezoj kaj la falanta kurzo de la turka liro, plimalbonigis la ekonomian vivon de la turka socio.

Advokatoj observas altiĝon je preskaŭ 50 % en la tribunalaj aferoj pri luprezoj, dum agentoj pri nemoveblaĵoj diras, ke ili provas solvi dekojn da kvereloj ĉiutage. Iu posedanto kiu ĝis nun vivtenis sin per la lupago kiun li ricevis, nun apenaŭ sufiĉe enspezas por pagi la fakturojn kaj la kuirejajn elspezojn. Luantoj diras, ke ili eĉ ne povas pagi la laŭleĝan plialtigon de 22,58 %. La egaj vivkostoj trafas kaj la mastrojn kaj la luantojn same. La situacio venis al la punkto de interrompo de la dinamiko de la socio kaj de la socia paco.

Pro la malbona regado de la landa ekonomio kaj pro la grandaj investoj en kolosaj projektoj, kiel pontoj, flughavenoj, aŭtoŝoseoj kaj grandaj konstruaĵoj kiel hospitaloj, tribunaloj kaj domegoj, la inflacio pli kaj pli kreskis dum la lastaj jaroj. Same komencis altiĝi la kurzo de la usona dolaro kompare al la turka liro. Tio kontribuis al la altiĝo de la energiprezoj kaj al la ĝenerala preznivelo en la lando.

Dum la lastaj jaroj la registaro provis regi la situacion per rezigno je impostoj sur la fakturoj de gaso, sed tio ne sufiĉis. Ĝi ankaŭ provis stabiligi la kurzon de la liro per vendado de valutrezervoj de la centra banko, sed ankaŭ tio ne efikis. Je la fino de decembro 2021 la ministrejo pri financoj kreis novajn tempodeponajn instrumentojn por la turka liro, kiuj protektas la deponantojn kontraŭ kurzoŝanĝoj kaj inflacio, tiel instigante homojn vendi siajn fremdajn valutojn kaj turni sin al la turka liro. Tio ŝajne iomete trankviligis la merkatojn, sed la problemo estas pli fundamenta.

Protestoj kontraŭ la elektro-fakturoj okazas en la tuta lando. En kelkaj lokoj la civitanoj kunvenis antaŭ la elektrodistribuaj kompanioj kaj alvokis la registaron demisii. Ili postulis, ke la prezaltigoj estu nuligitaj kaj ili bruligis siajn elektrofakturojn. Sed tamen tio ne havos efikon al la prezoj.


---

# Somalio: malsukcesa ŝtato

**Published:** 2022-07-01

**URL:** https://www.monato.be/2022/013131.php?p

**Author:** Julius HAUSER

**Categories:** Aktuale, El diplomatia vidpunkto

Somalio, oficiale konata kiel Somalia Demokratia Respubliko, troviĝas en la oriento de la afrika kontinento. Ĝi membras en Unuiĝintaj Nacioj (UN) ekde 1960. Laŭ grando ĝi estas komparebla kun Ukrainio aŭ Francio. Sed por la plimultego de homoj tra la tuta mondo Somalio estas danĝera lando kun piratado, granda krimado, terorismo, landlimaj, klanaj kaj etnaj konfliktoj, humanitara krizo kaj malsato. Tie ekde 1991 okazas enlanda milito, kiun oni ĝis nun ne sukcesis „estingi” per diplomatiaj kanaloj. Kiel la lando povas troviĝi en tiom malbona situacio? La respondon indas serĉi en ĝia historia evoluo kaj en la nuntempa internacia situacio.

Laŭ la Monda Banko en 2020 estis 15 893 219 loĝantoj en la lando, fragmentigita pro la klana organizo de la socio. Somalio estas tamen homogena el religia vidpunkto, ĉar ĉirkaŭ 98 % de la loĝantaro estas sunaanoj.

Somalio akiris sian nunan formon en 1960, kiam Brita Somalio (norda parto de la lando) kaj Itala Somalio (suda parto) sendependiĝis kaj aliĝis al la komuna Somalia Respubliko la 1an de julio de tiu jaro. Naŭ jarojn poste okazis militista puĉo en la lando. Ŝtatestriĝis Mohamed Siad Barre, somalia militisto kaj politikisto, enkondukante socialisman reĝimon de diktaturo kun la subteno de la sudaj triboj en Somalio. Tio nur multobligis la reziston de la nordaj triboj al la prezidenta reĝimo.

Malgraŭ tio Somalio estis politike relative stabila ĝis la periodo de teritoriaj disputoj kun Etiopio pri la ogadena altebenaĵo, kiun Somalio okupis en 1977. La preteksto por la ekspansiema politiko de Barre estis la fakto, ke ankaŭ somaloj vivis en tiu parto de la etiopa teritorio. La etiopa armeo, subtenata de Sovetio kaj Kubo, subpremis somalajn trupojn, kaj en 1988 estis subskribita paco inter Somalio kaj Etiopio.

En la postaj jaroj la enlanda politika situacio de la lando iom post iom malboniĝis, ĉar la klanoj klopodis ĉiam pli kaj pli multe akiri superregon de la teritorio, en kiu ili vivis. La konflikto kulminis en 1991, kiam la opozicioj detronigis Barre. Ekde tiu jaro interklanaj potencbataloj kreskis ĝis longdaŭra enlanda milito, dum kiu neniu klano sukcesis formi centran kaj respektatan registaron.

Dum tiu periodo la ŝtato ne estis kapabla certigi adekvatajn kondiĉojn por la baza evoluo de la somalia socio kaj garantii la sekurecon, la respekton de homaj rajtoj kaj liberecoj, medicinan prizorgadon, instruadon kaj mediprotektadon. Simple kaj koncize, la somalia ŝtato fiaskis.

Ne mirinde do, ke en tia konfuza situacio iuj teritorioj atingis aŭtonomion kaj kreis memadministradon kaj apartajn ŝtatojn: Somalolando deklaris sendependecon en 1991, sekvis Puntlando (1998), Galmudugo (2006), Jubalando (2011). Neniu el tiuj ŝtatoj estas internacie agnoskita, kaj el ili nur Somalolando volas internacie apartiĝi de Somalio; la aliaj estas emaj subiĝi al la federacia registaro sub iuj kondiĉoj.

Ankaŭ la terorisma grupo Al Ŝabab 2 eluzis la politikan ĥaoson kaj okupis parton de la teritorio. Tamen, ĝi minacas ne nur Somalion, sed ankaŭ ĝiajn najbarojn kaj la internacian komunumon ĝenerale.

Por helpi la landon, UN sendis tri eksterlandajn misiojn ( UNOSOM I, UNOSOM II kaj UNITAF ) 3 al Somalio inter 1992 kaj 1995. Ili estis sensukcesaj, ĉar ili ne estis kapablaj ĉesigi la bataladon inter la klanoj. En 2007 UN rajtigis Afrikan Union organizi pacmision ( AMISOM ) 4 kontraŭ la terorisma grupo Al Ŝabab. Neniu sukceso estis atingita.

Laŭ Eŭropa Unio (EU) Somalio havas gravan rolon en la stabileco de la regiono. La misio EU navfor atalanta agas kontraŭ piratado en la akvoj de la Korno de Afriko. La civila EUcap nestor subtenas Somalion cele al konstruado de efika marborda gardistaro. EUTM Somalia estas trejna misio por konstrui efikan somalian armeon. 5 Ankaŭ Eŭropa Parlamento klopodas helpi Somalion. 6

Diplomatiaj kaj politikaj analizistoj konkorde opinias, ke ekzistas pluraj fundamentaj kaj malstabiligaj faktoroj, kiuj provokis internan militon kaj interrompis la demokratan procezon en Somalio, ekzemple malfeliĉaj sekvoj de koloniismo, nestabila registaro, malsukcesaj eksterlandaj misioj de UN, interklanaj militoj, politika kaj armita islamismo, forta pozicio de la terorista grupo Al Ŝabab, longtempa nekapablo de somalaj gvidantoj trovi kompromison. Krom tio, la lando estas trafita de la kronvirusa pandemio kaj de klimata ŝanĝiĝo: disvastiĝas malsato pro granda kaj disvastiĝinta sekeco.

Tre resume, en Somalio klanoj batalas por la potenco. Nuntempa evoluo konfirmas, ke sen eksterlanda subteno de internaciaj organizaĵoj kaj de iuj ŝtatoj la somala registaro kapablas konservi sekurecon kaj stabilecon nek en sia lando nek en la regiono de la Korno de Afriko. Grava momento por Somalio kiel respubliko estos la venontaj prezidantaj kaj parlamentaj elektoj, ĉar la mandato de prezidanto Mohamed Abdullahi Mohamed, konata ankaŭ kiel „Farmajo”, ĉesis la 8an de februaro 2021 sen politika interkonsento pri novaj elektoj.

Aliaj taskoj de la somalia registaro inkludas konstrui fortajn rilatojn kun lokaj regionaj registaroj, konservante bonajn rilatojn inter sekurecaj taĉmentoj ene de la lando, kaj favoran percepton de la somalia prezidanto per ŝlosilaj internaciaj partneroj sur duflanka kaj multflanka niveloj.


---

# Artisto kun reakirita aŭreolo

**Published:** 2022-07-01

**URL:** https://www.monato.be/2022/013138.php?p

**Author:** CHO Sung Ho

**Categories:** Aktuale, MUZIKO, Arto

En la malgranda urbo Tongyeong ĉe la suda marbordo de Koreio, urbo tiel pitoreska, ke ĝi estas kromnomata „Napolo en Oriento”, pompas konstruaĵo nekonforma al la urba amplekso. Tie ĉiun printempon okazas internacia festivalo de klasika muziko, kaj ankaŭ ĉi-jare spite la pandemian krizon ĝi sukcesis arigi konatajn enlandajn kaj eksterlandajn artistojn kaj muzikamantojn sub la temo Vido en diverseco . La festivalo estas evento tributa al la komponisto Isang Yun (1917-1995) kaj lia muziko.

Isang Yun naskiĝis en submontara vilaĝo ne malproksime de Tongyeong. De sia infanaĝo li interesiĝis pri kaj korea tradicia kaj okcidenta klasika muziko. En 1935 li iris al Japanio kaj lernis violonĉelon, komponadon kaj muzikan teorion ĉe la Osaka Kolegio de Muziko kaj poste en Tokio sub gvido de Ikenouchi Tomojiro, kies muziko ricevis influon de la franca impresionismo.

En 1956 Isang Yun decidis studi la modernan klasikan muzikon en ĝia lulilo, Eŭropo. Li unue iris al Francio kaj studis ĉe la Pariza Konservatorio, sed ne kontenta pri la rezulto daŭrigis sian studadon ĉe Muzikhochschule Berlin en Germanio. Li lernis la teorion kaj komponadon per teknikoj de la 12-tona muziko sub la gvido de Boris Blacher inter aliaj.

Ĉe diplomitiĝo en 1959 Isang Yun komencis sian profesian karieron kiel komponisto, premierante Kvin pecoj por piano en Bilthoven, Nederlando, kaj Muziko por sep instrumentoj en Darmstadt, Germanio; tiu lasta estis alte aprezata en la prestiĝa Festivalo por Nova Muziko. En 1964 li setlis kun sia familio en Okcidenta Berlino. La sukceso de la oratorio Om mani padme hum (1964) kaj grandskala orkestraĵo Réak (1966) alportis internacian renomon al la komponisto.

Lia muziko kombinis koreajn tradiciajn stilojn kun okcidentaj avangardaj teknikoj. Liaj muzikaĵoj nombras pli ol 150 pecojn inkluzive 4 operojn, 5 simfoniojn kaj plurajn orkestraĵojn, kaj 11 konĉertojn. Li estis elektita de kritikistoj kiel unu el la kvin plej gravaj siatempaj komponistoj en Eŭropo.

En 1967 okazis la tiel nomata „Orient-berlina spionada incidento”, en kiun enplektiĝis ankaŭ la komponisto Isang Yun. Li estis denuncita interrilati kun la nord-korea ambasado en Orienta Berlino, sekrete viziti Nordan Koreion kaj laŭdire trejniĝi kiel spiono. Li estis perforte alportita al Seulo kaj kondamnita al ĝismorta puno, kiu poste reduktiĝis al dekjara enkarcerigo.

Ankoraŭ en prizono li kompletigis la operon La vidvino de papilio , kiu estis enscenigita en Germanio. Tio instigis peticion por lia liberigo, kiun subskribis proksimume 200 eminentaj muzikistoj, kiel Herbert von Karajan, Otto Klemperer, György Ligeti, Karlheinz Stockhausen kaj Igor Stravinski. Li estis liberigita en 1969 kaj ekzilita al Germanio.

Reveninte al Berlino, Isang Yun akiris okcident-germanan civitanecon en 1971 kaj fariĝis profesoro ĉe Hochschule der Künste Berlin en 1977. Sub lia gvido studis nombro da estontaj konataj komponistoj, inter kiuj enlistiĝas Jolyon Brettingham Smith, Raymond Deane, Kang Sukhi, Hosokawa Toshio kaj aliaj.

En 1988 Isang Yun intencis organizi orkestron kun muzikistoj el Suda kaj Norda Koreioj kaj okazigi koncerton en Panmunjeom, situanta lime inter la du landoj, kiel simbolo de paco, sed malsukcesis. Alternative en 1990 sub lia organizado la Muzikfestivalo por la Tutkorea Unuiĝo okazis sinsekve en Seulo kaj Pjongjango kun partopreno de muzikistoj el ambaŭ Koreioj.

Isang Yun forpasis pro pneŭmonito en Berlino en 1995. En 2006 speciala komisiono sub mandato de la korea registaro deklaris, ke la spionada incidento estis parte fabrikita fare de la sekureca agentejo. En 2018 lia tombo estis translokita el Berlino al Tongyeong.

Diversaj eventoj dediĉitaj al la komponisto Isang Yun regule okazas en Koreio. Kiel menciite la internacia muzikfestivalo Tongyeong okazas ĉiujare ekde 2002 kaj jam akiris internaciajn renomon kaj prestiĝon. La internacia konkurso Isang Yun altiras kompetentajn junajn muzikistojn el la tuta mondo kaj premias en la kategorioj piano, violono kaj violonĉelo, alterne ĉiun trian jaron. La Fondaĵo Isang Yun por Paco ĉiujare aljuĝas premion al muzikisto, kiu grave kontribuas al la paco kaj egaleco de la homaro.


---

# Morti pro malsato kaj soifo

**Published:** 2022-07-01

**URL:** https://www.monato.be/2022/013140.php?p

**Author:** Francesco FRANCESCHINI

**Categories:** Aktuale, 2022, Moderna vivo

La celoj por daŭripova evoluigo de Unuiĝintaj Nacioj (UN) – konata ankaŭ kiel Agendo 2030 – ĉi-jare havas akran turniĝon en rilato kun la unuaj ses fundamentaj punktoj de la programo.

La batalo kontraŭ malsato jam suferis gravan malvenkon. Se preni en konsideron la nunan tutmondan malsaton, la mondo kiel tutaĵo – precipe 47 landoj – ne sukcesos atingi malaltan nivelon de malsato antaŭ 2030.

Ĉiujare 3 100 000 infanoj mortas antaŭ sia 5-jariĝo pro malbona nutrado. Tio signifas, ke malsato estas la kaŭzo de 45 procentoj de la mortoj de infanoj en tiu aĝo.

Krome, ĉi tiu bedaŭrinda mortado de infanoj rimarkinde pliakriĝos en 2022 pro la kombino de altiĝantaj varprezoj, la milito en Ukrainio – kiu forprenos grandan kvanton (10 %) de la tutmonda tritik-produktado – kovimo kaj klimataj kaŭzoj. La internacia organizaĵo Oxfam 1 konsideras, ke 827 milionoj da homoj suferos malsaton en 2022 pro tia kombino.

La nova eksplodo de malsato en la mondo devenas ne nur de la ne-sufiĉa tritik-produktado, sed ankaŭ de la ne-sufiĉa produktado de kemiaj sterkaĵoj, kio kaŭzos malkreskon de la produktado de cerealo en multaj landoj kaj gravan plialtiĝon de la kostoj. La situacio, jam drama en malriĉaj regionoj de Afriko – same kiel en Jemeno kaj Afganio – grave plimalboniĝas.

La malabundeco de produktaĵoj kaj la duobliĝantaj prezoj pretigas bombon, kiun ankaŭ Egiptio klopodas malprajmi petante ekonomian helpon de Internacia Mon-Fonduso (IMF) kaj aĉetante tritikon el Barato laŭ prezokonkurado kun Ĉinio, Turkio kaj Irano.

Laŭ Oxfam pli ol 263 milionoj da homoj iĝis ekstreme malriĉaj, dum pli ol 860 milionoj, pli bonŝancaj, havos la malagrablan eblon plu supervivi per malpli ol 1,74 eŭroj tage. Multaj el la malriĉiĝantaj homoj estos devigataj elmigri. Humanitaraj organizaĵoj antaŭvidas grandan pliiĝon de la migrado de Afriko al Eŭropo tra Mediteraneo.

En Somalio, eĉ antaŭ la milito en Ukrainio, la situacio estis katastrofa pro senpluveco. La prezo de 200 litroj da akvo altiĝis de 1 ĝis 5 eŭroj, kaj ĝi iĝis nealirebla riĉaĵo por multaj familioj. Pro la milito la prezo de rizo preskaŭ duobliĝis: antaŭ la invado 25 kilogramoj kostis ĉ. 18,30 eŭrojn, sed nun oni bezonas pli ol 30. Kelkaj familioj devigas siajn junajn filinojn – preskaŭ en knabina aĝo – edziniĝi kontraŭ manĝaĵo kaj akvo.

La terura fantomo de malsato kaj precipe la plialtiĝo de la prezo de pano estas faktoroj de socia malstabileco kapabla estigi politikajn problemojn kaj reĝimŝanĝojn, kiel pruvas la historio.

Okazoj de seksa perforto kreskas je ĝis 24 %, precipe tiuj de hejma perforto kaj eĉ pli de ne-volaj geedziĝoj. Estas ankaŭ granda kresko de la nombro da knabinoj, kiuj forlasas la lernejon.

Estas pruvite, ke al la pliiĝo de malsato respondas proporcia malkresko de la ebloj pri instruado, kuracado kaj egaleco inter la seksoj, interalie.

Kutime oni fidas je la subteno de la bonstataj landoj, sed la kapablo kaj inklino helpi montriĝas pli kaj pli malfortaj por la venontaj monatoj, ĉar la inflacio kaŭzata de la prezaltiĝo de krudaĵoj kaj nutraĵoj – pro la milito – grave malbonigos ankaŭ la ekonomion de riĉaj landoj.

Fakte, en kelkaj ŝtatoj de Eŭropa Unio oni atendas, ke la inflacio superos eĉ 10 %. Ankaŭ en la riĉaj landoj de Okcidento multaj familioj domaĝe kaj pene transiros la dolorigan limon de malriĉeco.


---

# Tempo-dilemo (1)

**Published:** 2022-07-01

**URL:** https://www.monato.be/2022/013142.php?p

**Author:** KIMURA Goro C.

**Categories:** Aktuale

S-ro Proškovec ( MONATO 2022/05, p. 27 ) denove provas pruvi, ke dio ne ekzistas, ĉi-foje atentigante pri logikaj problemoj en pensoj pri tempo kaj eterno. Sed lia interesa pruv-provo mem havas fundamentan logikan problemon. Lia konkludo nur ŝajne sekvas logikan rezonadon, ĉar fakte la konkludo jam enestas en la komenco de liaj pensoj. Nome, lia antaŭsupozo, ke dio devas „pensi” kaj „agi” ene de la fizikaj leĝoj, jam neas dion kiel kreinton de tiaj kondiĉoj. Serĉi kreinton ene de la ecoj de kreitaĵo estas kontraŭdiro. En tiu senco mi komprenas la vortojn de la teologo Dietrich Bonhoeffer: „Dio, kiu ekzistas, ne ekzistas.” (el la jaro 1929, cetere.) Tio povus esti komuna bazo por di-kredantoj kaj nekredantoj. Se iu vere serĉas dion por sia vivo, tiu ĝin trovos. Se ne estas tia interna (pr)emo, oni povas „eterne” filozofiumi pri (ne)ekzisto de dio.


---

# Ĉu Afganio aŭ Kosovo?

**Published:** 2022-07-01

**URL:** https://www.monato.be/2022/013145.php?p

**Author:** Bardhyl SELIMI

**Categories:** Aktuale

En MONATO 2022/06, p. 13 , Julius Hauser analizas la fortecon de la landaj pasportoj. Interesa ideo. Sed tie oni legas, ke Afganio posedas la malplej fortan pasporton, ĉar ties civitanoj rajtas viziti senvize nur 26 landojn. Ĉu Julius Hauser kaj aliaj jam ne scias, ke la civitanoj de Kosovo, la plej nova ŝtato de Eŭropo, naskiĝinta junie 1999 kaj sendependiĝinta februare 2008, rajtas viziti senvize nur kvar landojn: Albanion, Montenegron, Nordan Makedonion kaj Turkion? Cetere ĉi tiuj landoj havas ankaŭ notindan nombron da albanaj etnuloj. Kaj Kosovon jam agnoskis pli ol 100 membro-ŝtatoj de UN. EU promesis dum multaj jaroj liberigi vojaĝadon de kosovanoj, sed vane! Slovakio ankoraŭ ne agnoskis Kosovon. Ĉu kolego Hauser sekvas la politikon de sia registaro?


---

# Ĉu ek al nova konstitucio?

**Published:** 2022-07-01

**URL:** https://www.monato.be/2022/013146.php?p

**Author:** ŚRADDHāPA

**Categories:** Aktuale, TAJVANO, Politiko

La Fondaĵo por nova tajvana konstitucio planas ĉi-jare eldoni sian proponon pri nova konstitucio. Tion klarigis la fondaĵestro kaj veterana aktivulo por tajvana sendependeco Gu Kŭanmin (辜寬敏) en intervjuo en la tajvana ĵurnalo Liberaj Tempoj (自由時報) en marto. Laŭ pasintjara enketo pli ol 77 % de la respondintoj opinias, ke la konstitucio de 1946 ne taŭgas por la nuntempa Tajvano.

La konstitucion de 1946 ellaboris la Ĉina Nacia Partio, kaj ĝi estis konstitucio por la tuta grandega teritorio, kiun ili postulis por Respubliko Ĉinio. Tamen, pro la rekomenco de la enlanda milito inter la naciistoj kaj la komunistoj post la dua mondmilito, tiu konstitucio neniam efektiviĝis en Ĉinio. En 1948 grandparte anstataŭis ĝin la Provizoraj rimedoj kontraŭ la komunista ribelo . La 1an de oktobro 1949 Maŭ Zedong proklamis la fondon de Popola Respubliko Ĉinio, kaj la restanta naciista militistaro retiriĝis al Tajvano. La rimedoj kontraŭ la komunista ribelo evidente ne vere estis provizoraj, kaj ili daŭris ĝis 1991. La konstitucio de Respubliko Ĉinio do finfine efektiviĝis (kun aro de amendoj) nur en la teritorio, kiun regis la naciisma registaro post 1949 – Tajvano kaj kelkaj aliaj malgrandaj insuloj.

La kompleksa kaj unika moderna historio de Tajvano do kondukas al la nuna situacio, kiun Gu Kŭanmin kvalifikas nenormala . Unu el la ĉefaj ekzemploj de tiu nenormaleco estas, ke la kutima nomo de la lando, Tajvano, kaj la oficiala nomo, Respubliko Ĉinio, tute malsamas. Tio kaŭzis problemojn, ekzemple, por vojaĝantaj tajvanaj civitanoj, kiam eksterlande oficialuloj mise pensis, ke ili estas civitanoj de Popola Respubliko Ĉinio 1 . La registaro pasintjare lanĉis novajn pasportojn, sur kies kovriloj estas Taiwan (Tajvano) per grandaj literoj, dum Republic of China (Respubliko Ĉinio) preskaŭ nelegeblas pro la eteco. Aliaj ŝanĝoj tamen estas pli malfacile realigeblaj, ĉar ili necesigas adaptojn al la konstitucio.

Respublikon Ĉinion fondis la Ĉina Nacia Partio, kaj dum la longaj jardekoj de diktaturo antaŭ la demokratiiĝo de Tajvano en la 90aj jaroj, la divido inter Ŝtato kaj Partio estis malklara aŭ simple neekzistanta. Ĝis hodiaŭ la tajvana flago kaj aliaj naciaj insignoj enhavas la blankan sunon – la emblemon de la Ĉina Nacia Partio. La maldistingo inter Ŝtato kaj Partio kondukas ankaŭ al la iom stranga situacio, ke la nuna prezidento de la lando malvolonte kantas la nacian himnon, ĉar ĝi estas forte ligita al la Ĉina Nacia Partio.

Tiaj absurdaĵoj estas parto de la vivo de tajvananoj, sed kvankam klara plimulto de la tajvananoj subtenas novan, pli modernan, pli taŭgan konstitucion, tia granda reformo estas treege neverŝajna, ĉar ĝi postulus interkonsenton de ambaŭ grandaj politikaj partioj en Tajvano: la Demokratia Progresema Partio (kiu nun regas Tajvanon) kaj la Ĉina Nacia Partio. La Ĉina Nacia Partio certe ne konsentos forigi la nomon kaj la simbolojn de la ŝtato, kiun ĝi mem fondis. Alia grava kialo estas la konstantaj minacoj el Pekino, kiu povus respondi perforte eĉ al simpla ŝanĝo de la nomo aŭ la flago de la ŝtato. En Tajvano, nenormaleco estas la prezo por maltrankvila paco.


---

# Kie estas via frato Habel?

**Published:** 2022-07-01

**URL:** https://www.monato.be/2022/013148.php?p

**Author:** Alberto GARCÍA FUMERO

**Categories:** Aktuale, OPINIO, Kial li ne provas iri ankaŭ tien, aŭ tien?

La novaĵo, ke Papo Francisko pretas renkontiĝi kun la rusia prezidento kun la celo trovi solvon por meti finon al la invado de Ukrainio, estis surprizo por neniu. Jam komence de la milito, la gvidanto de la Katolika Eklezio iris persone al la rusa ambasado kun la celo sendi mesaĝon al Putin.

Oni povus demandi sin, kial li ne vizitis unue Ukrainion, kies prezidanto lin invitis, sed la kialo estas sufiĉe klara: prioritato estas ĉesigi militon, kiu povus konduki al monda katastrofo.

Sendepende de tio, ĉu eblos aŭ ne renkontiĝi, ĉu li ricevos respondon aŭ ne, tiu preskaŭ senprecedenca movo de la papo memorigas nin pri la urĝa bezono je vera paco en ĉi tiu mondo.

Tiu demando leviĝas sufiĉe ofte, rilate al la dekoj da militoj kaj konfliktoj. Eĉ se ne preni en konsideron la gravajn religiajn devojn kaj respondecojn de gvidanto de la plej granda kristana konfesio, venas en la menson la saĝaj vortoj de la Emerita Papo, parolanta al la kara forpasinta kardinalo Ortega: „Ne estas tasko de la Eklezio ŝanĝi registaron. La tasko de la Eklezio estas ŝanĝi la koron de la homoj”. Nur poste venos, aŭ ne venos, ŝanĝoj.

Se eblas miri pri tio, pli mirinda, tamen malĝojiga afero estas, ke spirita gvidanto de respektinda kristana konfesio apogas militon tiom kruelan; militon, kiu sukcesos nur semi pli da malamo kaj malfido. Jam dufoje Papo Francisko kontaktis Patriarkon Kirilo kun la celo peti apogon por ĉesigo de la invado. Ĝis nun, la respondo estas nea.

Ni ne troviĝas en la tempo de la krucmilitoj, kiam tio estis akceptebla kadre de la tiama pensmaniero. Kvankam ne sen stumbloj kaj eĉ faloj, kun la paso de la tempo la ĉefaj pensfluoj de la kristana mondo komencis kompreni, kiom malproksimaj ni estas ankoraŭ de la mesaĝo de Tiu, kiu diris al ni: „Jen estas mia ordono: ke vi amu unu alian tiel same, kiel mi vin amis.” Tamen, kelkfoje oni povus pensi, ke la vortoj de la Elaĉetinto estis diritaj al surduloj. Jam patrino Teresa diris siatempe: „La malbonon vi trovos tie, kie oni ne permesas al Dio eniri”. Kion respondos ni, kiam venos la demando: Kie estas via frato Habel?


---

# Eksperimentado pri demokratio

**Published:** 2022-07-01

**URL:** https://www.monato.be/2022/013150.php?p

**Author:** Gabriel OLUBUNMI ÒSHó-DAVIES

**Categories:** Aktuale, NIĜERIO, Politiko

Eblas diri, ke Niĝerio, kie loĝas pli ol 200 milionoj da homoj, estas unu el la plej grandaj demokratioj en la mondo, sed kvankam la lando elektas ĉiun kvaran jaron iun kandidaton por la tre dezirata posteno de prezidanto, de tio preskaŭ neniel profitas la amasoj. Ili lernis la simplan difinon de demokratio: regado de la popolo, fare de la popolo, por la popolo.

Demokratio estas unu el la plej bonaj regsistemoj, sed kompreni, ĉu ĝi funkcias en la plej granda lando de Afriko, postulas seriozan analizon. Demokratio en Niĝerio, kun sia eksterlanda deveno, nuntempe funkcias kiel ronda kejlo en kvadrata truo.

Antaŭ la alveno de eksterlandanoj al Afriko kun komercoj kaj religioj, la kontinento jam havis siajn proprajn komercojn, religiojn, edukadon kaj ĉion alian. La nomon mem de la teritorio nun nomata Niĝerio – unuecigita de la britaj koloniaj mastroj en 1914 1 – donis la amatino de la guberniestro Lord Frederick Luggard. La geografian areon nun nomatan Niĝerio okupas ĉirkaŭ 400 etnaj grupoj.

Sekve de tiu granda diverseco okazis regulaj intergentaj konfliktoj. Do kiam venis la britoj, ili verŝajne renkontis homojn ĵetantajn sagojn unu al la alia. Tamen, ĉi tio ne signifas, ke tute forestis leĝo kaj ordo. Ekzemple, inter la joruboj la homojn regis Ọba (reĝo) kaj aro de ìjòyè (ĉefoj). Ĉi tiu monarkia sistemo funkciis ankaŭ ĉe la aliaj etnaj grupoj. La joruboj tre respektis Ọba kaj evitis krimojn pro timo de puno. En multaj jorubaj urboj nur kelkaj domanaroj rajtas „produkti” Ọba , kaj ili vice faras tion.

Je la sendependiĝo (la 1an de oktobro 1960) la koloniaj mastroj lasis unu el siaj plej grandaj heredaĵoj – demokration –, plejparte detruinte la afrikan tradician gvidinstitucion kaj anstataŭiginte ĝin per sia propra. En 1966 la lando spertis sian unuan armean puĉon, kiam ribelantaj soldatoj mortigis 22 homojn: la ĉefministron, multajn altrangajn politikistojn kaj multajn oficirojn. Poste okazis kontraŭpuĉo, kaj en 1967 komenciĝis intercivitana milito, kiu daŭris 30 monatojn. Kio okazis? Homgrupo, konsistanta plejparte el igbo-etnanoj de la sud-oriento, proklamis la respublikon Biafro. La longdaŭra milito kaŭzis la morton de ĉirkaŭ du milionoj da homoj, plejparte pro malsato.

Post tri armeaj transprenoj, Niĝerio finfine revenis al demokratio en 1999. Sed, malgraŭ la eksperimentado, kiu jam daŭras dum pli ol dudek jaroj, demokratio ŝajne ne donas la deziratajn rezultojn. Jen kelkaj el la multaj eblaj kialoj.

Niĝerio estas profunde dividita laŭ etna kaj religia ligiteco. Ekzistas neskribita leĝo, laŭ kiu la prezidanto kaj la vicprezidanto ne povas esti el la samaj regiono kaj religio. Rezulte de tio, Niĝerio troviĝas en situacio, en kiu oni metas etnecon kaj religion super kompetentecon dum balotado. Sekve la politikaj partioj ankaŭ zonligas siajn prezidajn aspirantojn al la regiono, kies vico estas produkti la venontan prezidanton. Ĉi tiu sistemo malhelpas la celon de balotado.

En norda Niĝerio, islama eduko (laŭ kiu infanoj estas sendataj lerni kiel deklami versojn de la Korano) estas metita super la norman okcidentan edukon, konsideratan tre grava en aliaj regionoj. Rezulte de tio, kaj de gepatra neglektemo, la plej granda parto de la dek unu milionoj da niĝeriaj surstrataj infanoj, kiuj rifuzas instruadon, eĉ se senpaga, estas el la nordo. Tiuj infanoj estas valoraj nur dum balotado (por voĉdoni por kandidatoj de siaj regiono kaj religio) kaj forlasitaj poste. Tio ĝenerale helpas la nordon konservi la postenon de prezidanto, dum la aliaj regionoj plendas pri marĝenigo.

Pro tribismo kaj nepotismo oni plejparte elektas kandidatojn el la propra etno por ministeriaj postenoj. Ekzemple la nuna prezidanto faris eksterordinaran paŝon elektante por preskaŭ ĉiuj ĉefaj postenoj virojn kaj virinojn el siaj etna deveno ( fulani ) kaj religio (islamo).

Niĝerio estas la plej popolamasa lando afrika. Pro la ĉiam malpliiĝantaj naturresursoj kaj kreskanta loĝantaro, ankaŭ malriĉeco pliiĝas. Do kiam politikistoj venas kun saketoj da rizo, ili facile influas la amasojn por voĉdoni por la malĝusta kandidato, kaj ĉiu devas manĝi tiun saketon da rizo dum la venontaj kvar jaroj.

Niĝerio estas ĝenerale koruptita. Politikistoj povas aĉeti voĉdonojn simple disdonante monon al la amasoj por influi la rezulton de la balotado favore al tiuj koruptitaj politikistoj, sciante, ke se ili estas elektitaj, ili ŝtelos miliardojn. Plej multaj homoj estas tro malriĉaj kaj tro okupataj serĉante, kion manĝi. Do ili plejparte ne volas voĉdoni.

Generalo Muhammadu Buhari, la nuna demokratie elektita prezidanto, finos sian duan 4-jaran oficperiodon en 2023, kaj alia transprenos la postenon. Nomumoformularoj jam estas pretaj, kaj la kosto estas 228 000 eŭroj. La plimulto de la niĝerianoj ne povas gajni tiom da mono eĉ dum du vivdaŭroj. Multaj politikistoj jam indikis sian interesiĝon okupi Aso Rock , la oficialan sidejon de la prezidanto en Abuĝo, la ĉefurbo. Dum ĉiu elekta ciklo amaso da mono estas malŝparata de tiu ĉi malriĉa lando por elekti gvidanton. Niĝerio simple ne povas daŭre elspezi tiom.

Demokratio malsukcesas, kiam la homoj estas malbone instruitaj, tro malriĉaj, koruptitaj aŭ etne kaj religie dividitaj. Tiuj ĉi malvirtoj kaj aliaj estas la problemoj, kiujn Niĝerio nuntempe alfrontas.


---

# Tempo-dilemo (2)

**Published:** 2022-07-01

**URL:** https://www.monato.be/2022/013151.php?p

**Author:** Petro DESMET'

**Categories:** Aktuale

La artikolo pri la tempo ( MONATO 2022/05, p. 27 ) vere ne estas ludo aŭ stultaĵo! Precipe nun la uzo de reto jam instruas, ke mia tempo ne estas nepre la tempo de mia kunkomunikanto! Do kiu tempo fakte estas? Kaj antaŭ povas iĝi post! Kaj kio en la spaco? Interese estas kompari naskotempojn de samtempuloj trans kelkaj horzonoj! Kaj la teologia demando estas frostige enigma! Bone, ke MONATO instigas nin al pensado!


---

# Vizito de la usona prezidantedzino

**Published:** 2022-07-01

**URL:** https://www.monato.be/2022/013152.php?p

**Author:** Julius HAUSER

**Categories:** Aktuale, SLOVAKIO, Moderna vivo

De la 7a ĝis la 9a de majo 2022 la edzino de la usona prezidanto Joe Biden, Jill Biden, vizitis du membroŝtatojn de Eŭropa Unio (EU) kaj de Nord-Atlantika Traktat-Organizaĵo (NATO).

S-ino Biden vizitis unue Rumanion kaj poste Slovakion, kaj la ekskluziva temo de la 5-taga laborvizito estis la subteno al rifuĝantoj el Ukrainio.

Temas pri la kvara vizito de usona prezidantedzino, de la tiel nomata „Unua damo” al Slovakio, se ni kalkulas la vizitojn de Hillary Clinton (1996 kaj 1999) kaj Laura Bush (2005), kiu akompanis la tiaman usonan prezidanton George Walker Bush okaze de la pintkunveno kun Vladimir Putin en la ĉefurbo Bratislavo.

La vizito fariĝis grava politika evento, al kiu dediĉis konsiderindan atenton ĉiuj slovakaj amaskomunikiloj. Krom la ĉefurbo Bratislavo ŝi vizitis ankaŭ orientan Slovakion kun la slovaka ĉefministro Eduard Heger kaj la ministro pri internaj aferoj Roman Mikulec. Tie ŝi interesiĝis pri la situacio ĉe la landlimo kun Ukrainio 1 kaj en helpcentroj por rifuĝantoj.

La 8an de majo – la patrinan tagon – ŝi renkontiĝis kun ukrainaj virinoj kaj infanoj, homhelpaj laboristoj kaj slovakoj subtenantaj familiojn de ukrainaj rifuĝantoj. Ĉi-okaze ŝi faris mallongan viziton al la historia ukraina urbo Ujhorod (ĉirkaŭ 530 km for de Bratislavo), kie ŝi renkontis Olena Zelenska, la edzinon de la ukraina prezidanto.

Jill Biden esprimis grandan dankon al Slovakio pro ĝia helpado koncerne la solvon de la migrado-problemo kaŭzita de la milito en Ukrainio. Fine de sia restado ŝi renkontiĝis ankaŭ kun la prezidantino de Slovakio, Zuzana Čaputová.

En la gastlibron de la prezidenta palaco Jill Biden skribis: „Dum mia vizito al ĉi tiu bela lando mi persone konvinkiĝis, ke Slovakio havas valorojn samajn kiel tiuj de Usono.” El la manoj de la prezidantino ŝi ricevis specialan donacon: abelan mielon el la prezidenta ĝardeno 2 .

La vizito al Eŭropo estas la dua sendependa eksterlanda vojaĝo de Jill Biden, post kiam ŝia edzo eniris la Blankan Domon en januaro 2021. Antaŭe, en julio 2021, ŝi gvidis usonan delegitaron al la Someraj Olimpiaj Ludoj en Tokio.


---

# Forpasis Ivo Vercammen

**Published:** 2022-07-01

**URL:** https://www.monato.be/2022/013154.php?p

**Author:** PP

**Categories:** Aktuale

En majo MONATO devis diri adiaŭ al Ivo Vercammen. Lia nomo verŝajne ne estas konata al multaj inter vi. Li ja laboris por la revuo nur silente, ne publike, kiel presisto kaj ekspedisto. Ĉu ankaŭ ĉe vi en la pasintaj jaroj MONATO alvenis plurfoje en koverto garnita per multaj diversaj poŝtmarkoj? Glui tiajn estis lia ideo, lia hobio preskaŭ. Ne unu poŝtmarkon, kiel eblus tute bone, sed plurajn diversformatajn markojn li aldonis, esperante tiel plaĉi al la filatelistoj inter vi. Kaj li ĝuis la fakton, ke abonantoj skribis ne komprenante, kial oni miksis eŭrajn kaj malnovajn frankajn poŝtmarkojn. „Ne klarigu,” li diris subridetante, „ili cerbumu.” Kaj ne malofte la oficistoj de la poŝtejo, kie Ivo transdonis la kovertojn, ĝemis, ree kaj ade ĉiumonate. Por ili la kovertoj estis ne „bele”, sed ĉefe „komplikite” afrankitaj. Ili devis kontroli ĉiun apartan poŝtmarkon. Sed Ivo, li ĝuis.

Ivo Vercammen estis perfektemulo. En la lasta jaro, kiam li ne plu kapablis mem presi MONATO n, li tamen petis nin liveri al li la presoriginalon por povi presi du-tri ekzemplerojn „por sia arkivo”. Sed li ne povis rezisti voki min kaj diri, ke mi venu al li hejmen kaj rigardu la malsamecon inter lia versio kaj tiu de la nova presisto. „Ĉu vi vidas la diferencon en tiu foto?” li kutimis diri triumfe. Nu, se diri honeste, mi ofte ne vidis ajnan diferencon, sed mi ne volis seniluziigi lin. Kaj Ivo, li ĝuis.

La memoriga karteto, kiun la ĉeestantoj de la adiaŭa ceremonio ricevis, surhavis krom la foto de Ivo liajn vortojn „Mi diable bone amuziĝis!”. Tia estis li. Danke al Esperanto li perfekte ĝuis la vivon kaj espereble ankaŭ iomete ĝuigis vin ĉiujn. Eble al iuj mankos liaj poŝtmarkoj, al mi ankaŭ mankos li.


---

# Se fine eblas nur fuĝi

**Published:** 2022-07-01

**URL:** https://www.monato.be/2022/013155.php?p

**Author:** Massimo RIPANI

**Categories:** Aktuale, RUSIO, Politiko

La 25an de februaro, unu tagon post la invado. En la ĉambro ne estas aliaj homoj. La universitata instruistino ne plu eltenas: „Mi neniam pensis, ke tio povus okazi ..., ke ni estas en ****** 1 ”. Ŝi estas ege embarasita sed daŭrigas: „Mi esperas, ke Li 2 estas vere patrioto, ke Li scias ion, kion ni ne scias, ke ni havas pli potencajn armilojn. Pardonu, tio estas egoisma penso, sed mi ne naskis mian filon, por ke li tie mortu. Mi havis por li aliajn planojn.”.

Tiuj ĉi vortoj brile resumas la sintenon de almenaŭ parto de la rusianoj. Surprizon, senton de senpoveco, rezignacion. Kiuj kuraĝis protesti aŭ ne emis subteni Lian decidon, tiuj ekhavis problemojn – perdis la laboron, ricevis punojn, estis perfortitaj. Antaŭe la premo estis koncentrita nur sur minoritatajn grupojn (samseksemuloj 3 , opoziciuloj 4 ktp) kaj eĉ estis permesita iom da „kosmetika” malkonsento (ĉefe direktita al malaltranguloj, al la t.n. ĉinovniki , kaj neniam al Li).

Nun ne plu eblas ignori ĉion, silenti kaj zorgi nur pri siaj aferoj – vi devas montri senkondiĉan subtenon. La unuaj protestantoj estis punitaj pro malobservado de la sanitara reĝimo kontraŭ la kronviruso, sed la problemo estis tuj solvita: la parlamento intertempe aprobis novajn malliberigajn leĝojn, enkondukante ankaŭ militcenzuron.

Mussolini eniris la duan mondmiliton fidante, ke nur kelkaj miloj da mortintoj garantios al li la rajton sidi inter la venkintoj, sed la rezultoj estis katastrofaj por li kaj por la italoj. Simile Putin imagis varman bonvenigon kaj ruĝan tapiŝon en Ukrainio. Tamen liaj soldatoj nun falas amase. Malgraŭ la promesoj oni sendis militi ankaŭ konskripciulojn: post popola grumblado Li postulis, ke la Milita Prokurorejo tuj trovu la (pli trafe, iujn) kulpulojn, sed neniu respondo venis kaj verŝajne neniu venos.

La Rusaj Sekretaj Servoj jam de kelkaj jaroj turmentis min pro tio, ke mi estas eksterlandano (en la regiono, kie mi loĝis, ni estis malmultaj) kaj instruisto de la itala lingvo ĉe loka universitato. Inter iliaj postuloj estis listo de miaj studentoj kaj ĉiaj informoj pri Italio. Mia respondo estis ĉiumonate ĝentila rifuzo, danke al la protekto de la itala pasporto. Dum kontraŭ rusianoj ili ĉiam povas eltrovi ion por starigi politikan proceson, mi sciis, ke mi povas esti nur eligita el la lando – almenaŭ en pactempo. Pro tio, kvankam mi jam delonge rajtis, mi neniam iĝis rusia civitano.

La sekretaj agentoj same uzas sian armilaron: ambiguajn demandojn, kiel „Kiel fartas via filino? Ĉu ŝi frekventas ankoraŭ infanĝardenon?”, promesojn pri riĉigo. Miaj konsiloj estas: nenion petu, nenion proponu. Ne ludu James Bond kaj ne strebu maltrankviligi ilin. Por la lasta renkontiĝo la agentoj pretigis por mi „surprizon”: kiam mi sidiĝis en ilia aŭtomobilo, oni informis min, ke estas plia homo sidanta malantaŭe. La celo estis klare timigi kaj premi, por ke mi parolu. Mi eksaltis pro timo, sed sukcesis konservi sufiĉan trankvilecon ankaŭ ĉi-foje. Kio ajn okazintus, estis almenaŭ tri ĵurnalistoj, unu en Belgio, unu en Svedio kaj unu en Italio, kiuj sciis pri la renkontiĝo kaj povis informi la italajn aŭtoritatojn okaze de mia malapero.

La agentoj ne sciis, ke mi jam planis mian forveturon: mi kaj mia familio unue vizitis Moskvon kaj Peterburgon: en tio estas nenio suspektinda. La biletoj estis aĉetitaj ĉiam lastmomente. Pro la rusa invado la flugoj al Eŭropo estas nuligitaj, kaj estis preferinde trairi aŭtobuse la rus-estonan limon ĉe Ivangorod-Narva. Kiel ni, ankaŭ multaj rusoj – ne nur opoziciuloj, sed ankaŭ informadikuloj – decidis forkuri al Finnlando, Kazaĥio, Uzbekio. Ne ĉiuj sukcesis.

Atinginte la landlimon aŭtobuse, ni decidis pluiri piede. Ironie amuze estis legi la tabulon ĉe la vojo, konstruita kadre de komuna rusia-eŭropunia projekto „Unuigitaj per landlimoj”. En konstruaĵo estis du budoj por kontrolo de la pasportoj. En unu flankon iris la rusoj, en la alian la ukrainoj. La vico ne estis rapida.

Unu el la ĉefaj trajtoj de la nuna Rusio estas la partieca aplikado de la leĝoj. Jen denove ekzemplo: dum en la lando fakte ne plu estas reguloj kontraŭ kronviruso, la limgardisto postulis, ke mia edzino pravigu sian veturon eksterlanden. Por ni, bonŝance, sufiĉis montri nur nian geedziĝ-ateston. Pri miaj ukrainaj najbaroj mi ne scias: iu limgardisto vokis ilin en apartan ĉambron, tenante en siaj manoj du pasportojn kaj du blu-flavajn paperojn – verŝajne, naskiĝo-atestojn de neplenaĝuloj. Trapasinte la landlimon, mi ne plu vidis tiun familion.

La estonan urbon Narva oni atingas post ponto: suprenirinte, ni renkontas du junajn virinojn, kiuj promenas sur la placo. Tiu kun infano demandas ruse (en la urbo ĉirkaŭ 96 % de la loĝantaro parolas la lingvon de Puŝkin), ĉu ni estas ukrainoj, kaj ŝi tuj indikas al ni la gastejojn. Plia oficejo por helpi la fuĝantojn troviĝas nemalproksime de la stacidomo. Mi estas for, post 13 jaroj da vivo en Rusio.


---

# Adheraj plandumoj

**Published:** 2022-08-01

**URL:** https://www.monato.be/2022/012952.php?p

**Author:** JUAN CARLOS MONTERO MEDINA

**Categories:** Aktuale, Noticoj

Estas lanĉita noveca produkto ĉefe por homoj ŝatantaj senŝue piediri sur varma sablo ĉe plaĝoj aŭ sur rokoj.

Temas pri plandumoj adheraj, kiuj estas akvo- kaj varmo-rezistaj, kaj inter la avantaĝoj estas la kontraŭgliteco, kiam oni iras sur malseka surfaco. Ili estas elastaj kaj facile algluiĝas al la piedo, sed ili uzeblas nur unu fojon.


---

# La Internacia Tago de Paco

**Published:** 2022-08-01

**URL:** https://www.monato.be/2022/012971.php?p

**Author:** Julius HAUSER

**Categories:** Aktuale, UNUIĜINTAJ NACIOJ, Politiko

Ekde 1981 la 21an de septembro de ĉiu jaro oni celebras la Internacian Tagon de Paco. Ĉi-okaze en la ĉefstabejo de Unuiĝintaj Nacioj en Novjorko sonoras pacsonorilo , gisita el metalaj moneroj donacitaj de infanoj el ĉiuj kontinentoj (krom Afriko).

En 1981 la Ĝenerala Asembleo de UN deklaris per rezolucio 1 la trian mardon de septembro Internacia Tago de Paco, dediĉita al tutmonda ĉesigo de la konfliktoj kaj al la idealoj de paco. Dudek jarojn poste oni elektis fiksitan tagon por la celebrado.

Okaze de la Internacia Tago de Paco okazis la 21an de septembro 2021 en la slovaka ĉefurbo Bratislavo internacia pacforumo sub la nomo Unuiĝintoj por Paco .

La pacforumo subtenis la ideon, ke sekureco por ĉiuj landoj povas esti atingita nur per kuna strebo kaj sen ekzisto de militaj blokoj ktp. Post solena enkonduko de la iama prezidento de Slovakio Ivan Gašparovič, alparolis la invititaj gastoj kaj reprezentantoj de politikaj partioj. La oratoroj parolis pri la novaj celoj de la porpaca movado en Slovakio: bezono de nova sekureca arkitekturo, rajto je paco kaj ebloj de ĝia esprimiĝo en la jura ordo ktp. Tre interesa estis ankaŭ la prezento de Svetozár Naďovič, eksa generalmajoro estrinta la foriron de la sovetiaj armeoj el Ĉeĥoslovakio.

Unuiĝintoj por Paco estas establita en Slovakio el iniciato de slovaka historiisto, politika kaj amaskomunikila analizisto kaj pacaktivulo Eduard Chmelár okaze de la 70a datreveno de la fino de dua mondmilito la 6an de majo 2015. Ĝiaj subskribintoj estas eminentaj personoj el sep eŭropaj landoj, inkluzive de la iamaj slovakaj prezidentoj Michal Kováč, Rudolf Schuster kaj Ivan Gašparovič, la ĉeĥa prezidinto de la Ĝenerala Asembleo de UN en la jaroj 2002-2003 Jan Kavan, la subskribinto de Ĉarto 77 2 Petr Uhl, famaj slovakaj artistoj kaj aliaj homoj.

Printempe ĉi-jare la forumo transformiĝis al civitana asocio, kies celo estas krei kulturon de paco kaj senperforto kiel la ĉefa antaŭkondiĉo por la paca kunekzistado de ĉiuj homoj sur la tero.

La forumo en sia statuto subtenas Esperanton kiel internacian lingvon de paco. Ne mirinde do, ke ankaŭ la slovakaj esperantistoj Stano Marček kaj Peter Baláž estis akceptitaj en la estraron kaj invititaj al kunlaboro.

La Internacia Tago de Paco malkonfuzendas kun la Monda Tago de Paco, kiu estas festotago de la katolika eklezio dediĉita al universala paco. Ĝin kreis papo Paŭlo la 6a en 1967, laŭ inspiro el la encikliko Pacem in terris (Paco sur la tero) de papo Johano la 23a. La Mondan Tagon de Paco oni festis unuafoje la 1an de januaro 1968.


---

# Antologio kuraĝa kaj novtipa por ni

**Published:** 2022-08-01

**URL:** https://www.monato.be/2022/013035.php?p

**Author:** Fernando PITA

**Categories:** Aktuale, Postulas kuraĝon

En literaturo kiel la nia, en kiu verkoj aperas dise tra la mondo kaj nepre bezonas disvastigadon por fariĝi konataj trans la rondoj pli proksimaj al ties aŭtoroj, tre facile eĉ la plej bonaj verkoj estas forgesataj aŭ ne ricevas sufiĉe da atento fare de la leguntoj. Se tio estas jam ĝenerala problemo por la legema frakcio de la esperantistaro, oni imagu, kiom ĝi pligrandiĝas, kiam tiuj legemuloj serĉas inter esperantlingvaj verkoj siajn preferatajn temojn: tiu homo devas lupee traserĉi diversajn librojn, revuojn ktp, por ekhavi tiom magrajn rezultojn. Ja magrajn, sed kun grandaj sekvoj, la plej simpla el ili estas, ke se oni ne trovas en Esperanto la temojn, kiuj plaĉas, do oni legu (kaj aĉetu!) librojn en aliaj lingvoj, se entute oni povas.

Estas do tre salutinda la eldono de antologioj, dediĉitaj al ununura temo. Anstataŭ la jam tradiciaj, dediĉitaj ĉu al specifa aŭtoro – kiel Auld aŭ Ragnarsson – ĉu al nia beletro kiel tuto, la esperanta beletro jam disponas pri sufiĉe da materialo por ke oni povu prepari antologiojn, turnitajn al preskaŭ ĉiaj temoj, kondiĉe ke la kompilanto havu sufiĉajn paciencon, alirkapablon kaj tempon por tio. Tamen krom tiuj aferoj, kelkaj temoj postulas de la kompilanto kuraĝon, ĉar eĉ en la plej progresemaj kulturoj estas temoj, kiuj estas ankoraŭ tabuaj por multaj homoj. Tiel estas pri Verda stelo kaj roza triangulo (2021), antologio preparita de Giorgio Silfer, kiu en ĝi kompilis tekstojn, rilatajn al glat-aj (kelkfoje ankaŭ glataj!) temoj kaj/aŭ aŭtoroj.

En tiu mallonga, nur 111-paĝa verko, Silfer kolektis tekstojn de 12 aŭtoroj. Ne ĉiuj estas gejoj, ekzemple li mem, kiel li emfazas en la unua paĝo de la verko. La dek du tekstoj estas tre variaj: estas poemoj de Nicolino Rossi, Benoît Philippe, Gerrit Berveling, Lajos Tárkony, Ulrich Becker, Suso Moinhos kaj Paulo Silas; estas rakont(et)oj de K.R.C Sturmer, Mason Stuttard, Ulrich Matthias, denove Ulrich Becker kaj Etel Zavadlav (sola ino en la tuta kolekto), kaj unu teatraĵo, de la kompilinto mem. Kompreneble, ne ĉiuj aŭtoroj estas ege konataj en Esperantujo, kaj, kvankam Silfer provis krei ian ekvilibron inter diversaj beletraj ĝenroj, li ne kapablis, pro manko de inaj aŭtoroj, la samon fari rilate al seksaj genroj.

Sed tion li kompensis alimaniere: krom enmeti biografiajn skizojn pri la aŭtoroj, li enmetis post ĉiu teksto ankaŭ malgrandajn kaj diverstipajn analizojn, kiuj iras de simplaj omaĝoj, kiel tiuj de Lilia Nikolova kaj Tiberio Madonna al la karmemora Paulo Silas, ĝis vera eseo, kiel tiu de Suso Moinhos pri Mason Stuttard. Tiuj postparoloj ja helpas la legantojn – precipe tiujn, kiuj ne havas „gej-radaron” – pli bone kompreni nuancojn de la tekstoj, kiujn certe aliseksemuloj ne facile komprenus.

Tamen, dum la laboro de Silfer estis sendube kuraĝa kaj – se mi ne eraras – inaŭguras vojon al laŭtemaj antologioj en Esperanto, kaj almenaŭ nur pro tio ĝi meritas ĉiajn laŭdojn, oni ja devas agnoski, ke tio tute ne okazus, se tiu sama antologio estus lanĉita alilingve. Malgraŭ siaj diversaj kvalitoj, ĝi prezentas demandojn, kiujn literaturaj teoriistoj kaj kritikistoj certe ne pardonus. La unua el ili estas, ke ĝi ne difinas, kio estas „geja literaturo”: Ĉu tiu verkita de samseksamaj aŭtoroj? Ĉu tiu kun temoj, argumentoj, roluloj, faktoj ktp, rilataj al samseksemeco? Ĉu la sumo de ambaŭ? Kaj sekve: ĉu ne-samseksemaj aŭtoroj ja kapablas verki tian literaturon? Kaj, ankoraŭ sekve: ĉu ili rajtas fari tion? Kaj, ankaŭ grave, ĉu literaturo, farita de gejoj, povas esti kunligita al kaj analizita kune kun tiu farita de lesboj?

Al tiuj demandoj la kompilinto ne respondas, kaj pro malesto de sufiĉe granda aro da tekstoj, kiu al li permesus pli da elektebloj, mi dubas, ĉu tiuj demandoj ja povas esti kontentige responditaj. Tio, tamen, ne signifas, ke ili ne valoras, nek ke iu el la supre menciitaj teoriistoj aŭ kritikistoj povu flanklasi ilin. Bonŝance por li, teoriistoj malabundas en la esperanta medio.

Sed dum tiu estas grava punkto, kiu ne rilatas al simplaj mortontoj kiel mi kaj mia afabla leganto, estas alia punkto, kiun mi ne povas ne mencii: la kovrilo mem de la libro, kiu montras enprizonigiton de naziaj koncentrejoj, surbruste portantan la du elementojn, kiuj titoligas la verkon. Bonege estas rememori la persekutadon faritan al samseksemuloj kaj al ni, esperantistoj – des pli ĉar ĉiutage la mondo pli kaj pli elmontras, ke ĝi ekde tiam nenion lernis – sed fakto estas, ke neniu el la tekstoj en la libro mencias tiun historian fakton! Tio estas, la kovrilo belege desegnita de Tihomir Lovriĉ, funkcias nur kiel kaptilo por tiuj, kiuj interesiĝas pri ambaŭ temoj, kaj por levi demandon: kial la numero de la enprizonigito estas 7609? Kion signifas tiu numero?

Tiuj demandoj, kiujn mi, kiel recenzisto, ne rajtas ne signali, tamen neniel forviŝas la valoron kaj de la tekstoj kaj de la antologio mem. Kontraŭe, estas interese, kiam legado de libro donas al ni pli da demandoj ol da respondoj. Kaj mi finas tiun recenzon esperante, ke oni baldaŭ ekvidos novajn laŭtemajn antologiojn.


---

# Juda festo de beleco kaj diverseco

**Published:** 2022-08-01

**URL:** https://www.monato.be/2022/013045.php?p

**Author:** Nican CVI KOHEN

**Categories:** Aktuale, ISRAELO, Moderna vivo

Ĉiujare en la aŭtuno la juda komunumo de Etiopio festis unikan festotagon: Sigd (ስግድ). Sesdek tagojn post la komenciĝo de la juda jaro la komunumo fastis, puriĝis, portis tradiciajn blankajn vestaĵojn kaj kune surgrimpis altajn montojn kaj preĝis por la reveno al Jerusalemo kaj por sia antikva hejmlando.

Sur la montpinto, la maljunuloj kaj religiaj estroj de la komunumo – Keisim (ቄሰ) (kesoj) – legis laŭtvoĉe Toraon el antikvaj libroj skribitaj permane en la geeza, la antikva lingvo de Etiopio.

Hodiaŭ la plimulto de la etiopia juda komunumo – ĉirkaŭ 155 000 homoj – loĝas en Israelo. Kvankam ili jam revenis al sia antikva hejmlando, ili ankoraŭ festas Sigd por rememori la tradiciojn kaj vivigi la miljaran sopiron al Jerusalemo. Ĉiujare la komunumo kuniĝas en la kvartalo Armon Hanaciv de Jerusalemo, de kie oni povas pli bone vidi la monton de la templo kaj kune ĉeesti la legadon de Torao. Ili ricevas la benon de la kesoj, kiuj estas bele vestitaj laŭ la tradicio.

Kun la paso de la jaroj la festo fariĝis ankaŭ pli „israela” kaj hodiaŭ en multaj urboj festas ĝin etiopiaj judoj kune kun ankaŭ aliaj israelanoj, kiuj volas lerni pri la judetiopiaj tradicioj. Oni aŭskultas etiopian muzikon kaj manĝas la tradiciajn manĝaĵojn injera (እንጀራ) (inĝera) – panon el faruno teff (ጤፍ) –, kaj trinkas la tradician buna (ቡና) (kafo), kiu estas permane ellaborita.

Judoj loĝis en Etiopio jam ekde la 8a jarcento a.K. Oni diras, ke temis pri kelkaj el la israelaj triboj, kiuj estis deportitaj dum la babilona ekzilo. En Etiopio la judaj komunumoj parolis ĉiutage la amharan kaj la tigrajan lingvojn, sed uzis la geezan por religiaj aferoj.

La plimulto de la komunumo enmigris Israelon dum la 80aj kaj 90aj jaroj per heroaj sekretaj operacioj. Ili piede iris el siaj antikvaj vilaĝoj en tendarojn de Sudano. Survoje multaj mortis pro atakoj de banditoj, malsanoj kaj aliaj danĝeroj. De improvizitaj lokoj en la mezo de la dezerto en Sudano ili flugis Israelen.

Malgraŭ sia sindonemo al Israelo kaj la heroa vojaĝo, en Israelo multaj etiopiaj enmigrintoj spertis rasismon kaj malakcepton. Iliaj kesoj ne estis oficiale rekonitaj kiel religiaj estroj, kaj fojfoje oni dubas eĉ pri ilia judeco. La komunumo alfrontas malriĉecon kaj diskriminacion en la labormerkato, kaj suferas eĉ polican perforton, kio estigas manifestaciojn.

Espereble, la disvastiĝo de la kutimo festi Sigd kaj lernado pri la historio kaj unikaj tradicioj de ĉi tiu interesa komunumo iom post iom proksimigos la vastan israelan popolon al la beleco de ĝia diverseco, kaj helpos malpliigi antaŭjuĝon kaj diskriminacion.


---

# Detektivromanoj kaj la irlanda lingvo

**Published:** 2022-08-01

**URL:** https://www.monato.be/2022/013046.php?p

**Author:** Garbhan MACAOIDH

**Categories:** Aktuale, ESEO, Literaturo

Detektiva fikcio estas hodiaŭ unu el la plej popularaj ĝenroj de literaturo. Frua formo de mistera kaj murda fikcio ja ekzistis en la frua 19a jarcento, sed detektivromanoj en la moderna senco ekaperis nur en la mezo kaj la fino de tiu jarcento. La jaroj inter 1920 ĝis 1939 estas rigardataj (almenaŭ en anglalingvaj landoj) kiel la „ora epoko” de detektiva fikcio.

Sendube unu el la plej legataj detektivromanoj estas Murdo en la Orienta Ekspreso de la angla romanistino Agatha Christie, kiu estis eldonita en 1934. De tiam aperis versioj en pli ol 100 lingvoj, inkluzive de Esperanto (tradukita de Cecil Charles Goldsmith, kiu nomis sin Etulo, kaj eldonita en Anglio de The Esperanto Publishing Co. Ltd ). Krome en 1974 kaj en 2017 estas faritaj filmaj versioj de la romano. Televidaj adaptaĵoj estas faritaj en la germana en 1955 kaj en la japana en 2015.

Kvankam en la pasinteco verŝajne la plimulto de tiaj libroj estis eldonita en Britio kaj Usono, aktuale furoras detektivaj romanoj kaj filmoj de skandinavaj kaj islandaj verkistoj. Kompreneble hodiaŭ troviĝas detektiv- kaj krim-literaturo en preskaŭ ĉiuj skribataj lingvoj, do anglalingvanoj ne plu havas iun ajn kvazaŭan monopolon pri krimromanoj.

En Irlando unu el la unuaj aŭtoroj, kiuj skribis detektivromanojn (kune kun aliaj literaturaĵoj: sociaj verkoj, nefikciaj ktp) estis George A. Birmingham, kies vera nomo estis James Owen Hannay. Li naskiĝis en Nord-Irlando, estis de skota origino kaj post studado de teologio iĝis pastoro en la anglikana preĝejo de Cathair na Mart (angle: Westport), unu el la plej belaj urbetoj en okcidenta Irlando. Malkiel la plej multaj protestantoj de brita deveno loĝantaj en la Verda Insulo dum la brita regado, Hannay estis ano de la movado por irlanda sendependigo kaj membro de Gaela Ligo, la organizaĵo por konservado de la irlanda lingvo. Tamen li verkis siajn romanojn ne en la irlanda, sed en la angla, kaj liaj verkoj gajnis iom da ĝenerala populareco, kaj ankoraŭ estas legataj kaj aĉeteblaj.

En la plej granda hotelo de Cathair na Mart estas salono dediĉita al la memoro de George A. Birmingham. Sur la muroj pendas fotoj de la familio Hannay kaj aliaj memoraĵoj pri la verkisto. Krome apud la pordo de la ĉambro staras vitroŝranko kun diversaj ekzempleroj de libroj verkitaj de Birmingham. Tio ne estas la sola omaĝo al la plej konata aŭtoro de la urbo. Eblas viziti ankaŭ la biendomegon de la loka lordo (nomata Westport House), kiu nun apartenas al la posedantoj de la hotelo, kaj kie estas montrataj vaksfiguroj de gravaj personoj asociitaj kun Cathair na Mart, inkluzive de Birmingham / Hannay.

Kvankam George A. Birmingham ne verkis detektivromanojn en la irlanda (gaela) lingvo, pluraj irlandaj romanistoj ja eldonis tian literaturon ekde la 20a jarcento. Inter la plej konataj aŭtoroj de krimfikcio en la irlanda estis Cathal Ó Sandair, kiu eldonis pli ol 160 librojn en la lingvo. Li estas kreinto de la fikcia detektivo Réics Karló, kiun, Ó Sandair konfesas, inspiris la angla detektivo Sherlock Holmes kreita de la verkisto brita Conan Doyle, kiu aperis unue en 1884.

Pli aktuala aŭtoro de krimromanoj en la irlanda lingvo estas Anna Heussaff, filino de bretona patro kaj irlanda patrino, kiu jam eldonis tri librojn de ĉi tiu ĝenro, kune kun rakontoj por infanoj.

Bedaŭrinde ne sufiĉe da irlandanoj preferas legi en la irlanda, do la merkato por libroj en la nacia lingvo estas malgranda.


---

# Malaperanta kontanta mono

**Published:** 2022-08-01

**URL:** https://www.monato.be/2022/013050.php?p

**Author:** Bo SANDELIN

**Categories:** Aktuale, SVEDIO, Ekonomio

Antaŭ kelkaj jaroj oni kelkfoje povis vidi ĉe la kaso de malgranda butiko aŭ kafejo ŝildon, kiu informis, ke oni ne akceptas kartpagon. Tio nun maloftas en multaj landoj. En ekzemple Svedio la pagmaniero kontraŭe ŝanĝiĝis tiel, ke multaj butikoj rifuzas akcepti kontantan monon (monbiletojn kaj monerojn).

Ĝenerale la cirkulanta totalo de kontanta mono en la ekonomio kreskas, kiam la tuta ekonomio kreskas. Diagramo 1 montras la procentan ŝanĝon de cirkulanta kontanta mono inter 2009 kaj 2019 en kelkaj landoj, kie la kresko de kontantaĵo estis malgranda. 1

La sveda evoluo estis ekstrema. Svedio kaj Norvegio eĉ havis malkreskon en la cirkulanta totalo de monbiletoj kaj moneroj, kvankam la ekonomioj kreskis nemalmulte.

Aliaj faktoj substrekas la malkreskantan signifon de kontanta mono. Diagramo 2 montras la procentojn de personoj en Svedio, kiuj en enketo respondis, ke ili pagis per kontanta mono ĉe sia lasta aĉeto. En 2010 preskaŭ 40 % pagis tiel, en 2020 nur 9 %.

Se kontanta mono perdis sian pozicion kiel pagilo, kio anstataŭis ĝin? La tabelo montras la procentojn de pridemanditoj en Svedio, kiuj respondis jese, ke ili uzis certan pagmanieron iam dum la lastaj 30 tagoj. (La tabelo ne entenas ĉiujn pagmanierojn.)

Kaj en 2012 kaj en 2020 pli ol 90 % de la pridemanditoj pagis per karto iam dum la lastaj 30 tagoj antaŭ la enketo. En 2012 proksimume same multaj uzis kontantan monon.

Sed en 2020 nur 50 % pagis per kontanta mono iam dum la lastaj 30 tagoj antaŭ la enketo. Venis anstataŭe „Swish”. Tio estas poŝtelefona aplikaĵo, lanĉita en decembro 2012, kiu ebligas tujan pagon inter bankkontoj, kies numeroj estas ligitaj al telefonnumeroj. Tri el kvar pridemanditoj uzis ĝin.

La sinteno al la malkreskanta uzo de kontanta mono varias laŭ la aĝo. Pli ol duono en aĝo de 65-84 jaroj esprimis negativan sintenon, dum malpli ol kvinono en aĝo de 18-24 jaroj faris tion.

La sveda centra banko ( Sveriges Riksbank ) zorgas pri la pludaŭro de kontanta mono kiel leĝa pagilo kaj opinias, ke ties stato devas esti fortigita. „Tiuj, kiuj devas uzi kontantan monon por administri sian ekonomion, povu daŭre fari tion. Kontanta mono ankaŭ ludas gravan rolon dum krizotempoj”, oni skribas en raporto. „Sed por certigi la eblon uzi kontantan monon politikaj decidoj rapide necesas.”

La centra banko interalie proponas, ke pli da organizaĵoj en la socio estu devigataj akcepti kontantan monon. Nun la pagmaniero en Svedio ĝenerale estas jure konsiderata kiel afero de libera interkonsento. La devo akcepti kontantan monon estas limigita al malmultaj kampoj, ekzemple guberniaj kuracocentroj. Tamen oni notu, ke la malaperado de kontanta mono estas procezo, kiun gvidas ne nur butikoj kaj aliaj ricevantoj de pagoj, sed ankaŭ klientoj, kiuj trovis aliajn pagmanierojn pli oportunaj.


---

# Alloga lingvo-sociologia esploro

**Published:** 2022-08-01

**URL:** https://www.monato.be/2022/013064.php?p

**Author:** Nikolao GUDSKOV

**Categories:** Aktuale, Nacia celgrupo

Sociologiaj (aŭ/kaj socilingvistikaj) esploroj pri la stranga komunumo, kiu parolas Esperanton, magras kvante kaj kvalite. Oni tre ŝatas paroli pri la temo, sed kutime plene spekulative, sen ajnaj sciencaj pruvoj. El seriozaj esploroj mi povas rememori preskaŭ nur la tre interesan libron de Nikola Rašić, sed ĝi aperis antaŭ preskaŭ 30 jaroj (en 1994), kaj dum tiom longa tempo la bildo ne povis ne ŝanĝiĝi signife. Tial la monografio de Irene Caligaris estas tre aktuala kaj ĝustatempa, ĉar ĝi baziĝas sur realaj surkampaj esploroj, sed samtempe estas verkita sufiĉe leĝere, por ke ĝin povu legi ĉiu interesiĝanta nefakulo pri socilingvistiko.

La libro laŭstrukture estas tipa scienca (doktora aŭ tre ampleksa magistra) disertaĵo. Ĝi komenciĝas de la priskribo de la esplormetodologio, kion sekvas literatura superrigardo pri certaj eventoj en la historio kaj ideologio de la Esperanto-movado, post kio venas du ĉapitroj kun datumanalizoj de la du surkampaj esploroj (dum la Internacia Junulara Festivalo de Esperanto en Castelsardo kaj la Itala Kongreso de Esperanto en Fai della Paganella), komparo kaj interpretado de la kolektitaj datumoj kaj, fine, konkludoj. Apendice estas prezentitaj la formoj de la dum la esploroj uzitaj enketiloj. Komence la libro estis eldonita en la itala (en 2016), kio pruvas, ke la komenca celgrupo estis la nacia scienca komunumo, kaj nur poste, pro senduba potenciala intereso de esperantistoj, estis esperantigita kaj prezentita al la internacilingva publiko.

Mem la esploro kritikindas pro tio, unue, ke la samploj de enketil-respondintoj ne estis tre grandaj, kaj due, ke inter la respondintoj, kiuj partoprenis la aranĝojn en Italio, estis tro granda proporcio de italoj, kio faras la rezultojn ne plene aplikeblaj por la tuta internacia komunumo. Tamen, pro tio, ke aliaj samvaloraj esploroj ne ekzistas (aŭ ne estas facile atingeblaj), jam tiuj rezultoj estas io grava, interesa kaj pripensinda. Recenzo ne estas la loko por priskribi ĉiujn rezultojn (interesiĝinto legu la libron mem), sed sufiĉas diri, ke iuj rezultoj iom ŝanĝas la kutiman aprioran bildon pri la motivoj esperantistiĝi, ideaj inklinoj ktp de la averaĝaj esperantistoj; ili instigas rekonsideri la enhavon de la senpense uzataj nocioj kaj, ĝenerale, estas sciindaj por aktivuloj kaj propagandistoj de la movado. Intereson vekas ankaŭ tio, ke la aŭtoro uzis ne nur kvantajn respondojn, kiujn eblas facile prilabori komputile por prezenti rezultojn kiel grafikaĵojn: parto de la demandoj estis pure kvalitaj, kaj interpretado de la respondoj postulas krean aliron kaj donas al la verko aldonan dimension. Cetere: dum iuj Esperanto-aranĝoj, eĉ UK-oj, mi vidis kaj plenigis iujn sociologiajn enketilojn, sed pri la rezultoj de ilia prilaboro kaj publikigo de la rezultoj mi nenion scias. Do, Irene Caligaris jam pro tio gratulindas, ke ŝi bonorde finis kaj publikigis la rezultojn!

Necesas substreki, ke, malgraŭ tio, ke temas pri esence scienca monografio (aŭ disertaĵo), la libro povas havi ĝeneralan intereson, kiel fonto por esperantistoj pri ĝenerala kaj idea historio de la movado. La dua ĉapitro prezentas ilin en tre bona kaj konciza formo sur nur 87 paĝoj, kiuj, tamen, enhavas kaj fontojn de la idearo de Zamenhof, kaj priskribon de ĝeneralaj historiaj turnopunktoj, kaj eĉ tekstojn de la plej gravaj dokumentoj ekde la Bulonja Deklaracio ĝis la Praga Manifesto – tre taŭga lernilo por progresantoj! Ne malpli utilas por ĉiu progresanto kaj spertulo la 5a ĉapitro, ĉar tie estas ne nur la rezultoj de la esploro, sed ankaŭ klarigoj pri la esplorataj temoj, ĉiam bone formulitaj kaj provizitaj per gravaj referencoj al la temoj mem, kiel rilatoj inter Esperanto kaj lingva imperiismo, denaskismo, propedeŭtiko kaj pluraj aliaj. Do reveni al la libro por ion kompari, trovi fonton, ktp estas utile al ĉiu!

Do konklude eblas diri, ke tiu ĉi laŭ la unua vido pure scienca verko estas tre grava kaj por la evoluo de la scienca kompreno pri la Esperanto-komunumo – kaj ni esperu, ke tiaj esploroj aperos plu kaj pli ofte – sed ankaŭ por ĉiu konscia esperantisto, kiu volus ion pli profunde scii pri la medio, al kiu ŝi/li partoprenas, kaj, interalie, pri si mem.


---

# Retrovita lingvo: la kornvala

**Published:** 2022-08-01

**URL:** https://www.monato.be/2022/013128.php?p

**Author:** Garbhan MACAOIDH

**Categories:** Aktuale, KELTA LINGVARO, Lingvo

Kornvalo estas eta regiono sude de Kimrio kaj okcidente de la angla graflando Devon, sur la brita ĉefinsulo.

Oficiale ĝi estas graflando (t.e. distrikto) de Anglio, sed la indiĝenaj kornvalanoj, kiuj nombras je nur 30 elcentoj de la loka loĝantaro, rigardas sin kiel unu el la tri keltaj nacioj de la brita ĉeflando (la aliaj estas kimroj kaj skotoj). Samkiel la du laste menciitaj, Kornvalo havas sian propran nacian partion, nomatan Mebyon Kernow (MK: Filoj de Kornvalo). Tamen, malkiel la aliaj naciaj partioj, MK ne ambicias, ke Kornvalo estu tute sendependa ŝtato.

Danke al hazarda kontakto kun entuziasmulo pri la malpli konataj keltaj lingvoj, antaŭ jaroj ni sukcesis aranĝi renkontiĝon kun unu el la malmultaj parolantoj de la kornvala lingvo: juna viro, kiu laboris en la loko kiel ĝardenisto. Li ne nur konversaciis kun ni pri la lingvo, sed invitis nin al la hejmo de sia patrino, kiu afable regalis nin per teo kaj tradicia kornvala safrana kuko.

Iomete kiel okazis pri la hebrea lingvo de moderna Israelo (sed en pli modesta skalo), la kornvala estas revivigita lingvo . Oni ofte asertas, ke ĝi ĉesis ekzisti kiel vivanta komunuma lingvo en Kornvalo je la fino de la 18a jarcento. Tamen ĝi neniam tute mortis. Kelkaj familioj kaj unuopuloj konservis almenaŭ iom da kono pri la lingvo kaj eĉ kapablis paroli ĝin. Je la komenco de la 20a jarcento estiĝis movado por la revivigo de la kornvala. La lingvo nun havas etan, sed kreskantan, nombron da parolantoj (kies dua lingvo ĝi iĝis post la angla) kaj tre malgrandan kvanton da familioj, kiuj nuntempe edukas infanojn, por ke ili povu paroli la kornvalan kiel unuan lingvon. La kornvala estas nun rekonata laŭ la eŭropa ĉarto por regionaj kaj minoritataj lingvoj, kaj kiel grava parto de la kornvalaj identeco, heredaĵo kaj kulturo.

La kornvala, en sia normigita skribita formo, estas sud-okcidenta britona lingvo de la kelta familio (la tiel nomata subfamilio P). Iom post iom, dum jarcentoj, ĝi estis efektive forpuŝata de la angla. En la frua mezepoko, kelkaj kornvalanoj elmigris al Armoriko, la moderna Bretonio, kie ilia lingvo finfine iĝis la aktuala bretona idiomo. Dum sufiĉe longa tempo, la bretona kaj la kornvala, kune kun la alia (kaj pli forta) ekzistanta P-kelta lingvo, nome la kimra, estis interkompreneblaj.

En la jaro 2010 Unesko deklaris, ke ĝia antaŭa klasifiko de la kornvala kiel „formortinta” lingvo ne plu estas ekzakta. Ekde la revigligo de la lingvo, pluraj kornvalaj lernolibroj kaj literaturaj verkoj estas publikigitaj, kaj kreskanta nombro da personoj studas ĝin. Lastatempaj disvolvaĵoj inkludas muzikon, filmojn kaj infanlibrojn. La kornvala estas instruata en lernejoj.

Kvankam la kornvala apartenas al la kelta lingva familio, kiu inkludas ankaŭ la similajn irlandan kaj skotgaelan (nomatajn Q-keltaj aŭ gadelikaj ), tiuj du subfamilioj ne estas interkompreneblaj. Nur ege malgranda manpleno da bazaj vortoj estas iom similaj en P-kelta kaj Q-kelta: temas ekzemple pri vortoj, kiuj signifas homon, hundon, domon, veteron, nigra ktp. Malgraŭ la fakto, ke la keltaj lingvoj estas de hindeŭropa origino, iliaj vorttrezoroj apenaŭ similas al tiuj de aliaj eŭropaj idiomoj (latinidaj, ĝermanidaj, slavaj ktp).

Jen iuj vortoj kaj frazoj el la kornvala vorttrezoro: Vortoj: den (viro), ben (virino), flogh (infano), bro (lando), gwydhenn (arbo), dowr (akvo), bys (mondo). Frazoj: Fatla genes? (Kiel vi fartas?). Meur ras (Dankon). Ydh esof vy ow tysky Kernewek (Mi lernas la kornvalan). Ple eson ni ow mos? (Kien ni iras?). Fatel leverowgh why yn Esperanto? (Kiel vi diras ... en Esperanto?).

Ĝenerale la kornvala estas facila lingvo, sed ĝi (kiel cetere ĉiuj P-keltaj lingvoj) posedas unu grandan malfacilaĵon, la tiel nomatan „mutacion”. Samkiel aliaj hindeŭropaj lingvoj, la keltaj idiomoj indikas gramatikajn ŝanĝojn (laŭ kazo, genro kaj sintakso) per sufiksoj, kaj kelkfoje per internaj transformoj. Sed plie, en la keltaj lingvoj, oni ŝanĝas la unuan literon de vortoj (se ili komenciĝas per konsonantoj). Tiuj mutacioj estas aparte kompleksaj en la kimra, sed ili estas apenaŭ malpli malfacilaj en la kornvala. Ekzemple, en la kornvala: komenca B iĝas V, P aŭ F; K (C) ŝanĝiĝas al G aŭ H; Ch iĝas J; Gw iĝas W, Qu aŭ Wh; M iĝas V aŭ F; P iĝas B aŭ F; Qu iĝas Gw aŭ Wh; T iĝas D aŭ Th. Tiuj mutacioj nomiĝas respektive radikala, mola, spira, malmola kaj miksita. Oni lernas ilin ne per memoro, sed per orelo, kiel oni lernas muzikon.

Evidente la kornvala estas tre interesa lingvo, kiu meritas, kiel ĉiu lingvo, esti konservata. Ĉiuj apartenas al la riĉa heredaĵo de la homaro. Iu itala ŝipestro iam diris al la aŭtoro de ĉi tiu artikolo: Tutte le lingue sono belle (Ĉiuj lingvoj estas belaj).


---

# Ĉu Belgio pluekzistos?

**Published:** 2022-08-01

**URL:** https://www.monato.be/2022/013137.php?p

**Author:** Ivo DURWAEL

**Categories:** Aktuale, ELEKTOJ, Trilingva ŝtato

Legantoj el ne-limaj landoj de Belgio supozeble surpriziĝos pri tiu titolo. Tamen la temo jam aperis en diversaj artikoloj en belgaj komunikiloj kaj supozeble aperos eĉ pli ofte en la venontaj monatoj. Nu, trankviliĝu: nek la teritorio nek la loĝantaro malaperos. Kaj individuoj inter si ĝenerale tre amike rilatas. Sed temas pri la politika konsisto de la lando.

Kiel en multaj landoj en Eŭropo, la landlimoj ofte dependas de hazardaj geopolitikaj disvolviĝoj. Por komprenigi la temon, ni menciu kelkajn faktojn pri la estiĝo de Belgio kaj ĝia disvolviĝo. Post la venko super Napoleono, kiam la nuntempa teritorio de Belgio ankoraŭ estis francaj departementoj, la venkintaj ŝtatoj decidis krei bufroŝtaton norde de Francio: „la Reĝlando de la Malaltaj Landoj”, kiu konsistis el la nunaj Belgio kaj Nederlando, sub la gvidado de reĝo Vilhelmo la 1a. Tiu reĝo multon faris por ekonomio kaj instruado, sed iom post iom estiĝis rezisto, precipe ĉe la franclingva burĝaro. En 1830 eksplodis revolucio en Bruselo. Estiĝis vera milito inter la armeo de reĝo Vilhelmo kaj la ribelantoj. Post kiam pluraj ŝtatoj konsentis pri rekono de nova reĝlando Belgio, Vilhelmo povis nur akcepti la sendependiĝon en 1830 de la suda parto de sia reĝlando.

La nova trilingva ŝtato Belgio konsistis el nederlandlingva Flandrio en la norda parto (kie oni parolis precipe flandrajn dialektojn) kaj franclingva Valonio en la suda parto (kie oni parolis ankaŭ valonajn dialektojn, sed la franca estis pli ĝenerale konata) kaj germanlingva parto en la oriento (kie la germanlingvanoj kutime ankaŭ posedis aŭ almenaŭ komprenis la francan). La dulingva ĉefurbo Bruselo fakte situas en Flandrio. Sed la elito, t.e. la nobelaro kaj la burĝaro parolis la francan. La franca restis la ĉefa lingvo de instruado en Flandrio: la universitato de Gento estis la unua, en kiu eblis sekvi kursojn en la nederlanda, kaj nur ekde 1930!

La industriiĝo de Belgio, precipe sub impulso kaj iniciatemo de la brito John Cockerill, komenciĝis en Valonio, ĉar tie oni ekspluatis karbominejojn kaj starigis fer- kaj ŝtal-industrion. Sekve de tiu industriiĝo Valonio konatiĝis ankaŭ pro sociaj tensioj, strikoj kaj la estiĝo de sindikatoj. Notu, ke Friedrich Engels kaj Karl Marx agadis ekde Bruselo.

Krom Antverpeno kun sia haveno, kie Cockerill starigis ŝipkonstruejon, Flandrio apenaŭ havis industrion. La influo de la katolika eklezio estis tre forta. La franclingva elito ĝenerale regis la politikon de la lando.

Kiam valonaj karbominejoj elĉerpiĝis, la ŝtalindustrio stagnis kaj la ekzistanta valona industrio malnoviĝis, industriiĝo komenciĝis en rapida ritmo en Flandrio. La instruado en la nederlanda tie ĝeneraliĝis.

Flandrio spertis influojn de ĝermanlingvaj najbaroj, dum francparolantoj multe atentis tendencojn en Francio.

En la parlamento pli kaj pli ofte montriĝis diferenco de opinioj inter flandroj kaj valonoj. Flandraj politikistoj protestis pro tro granda influo de la tradicia franclingva elito kaj strebis al kultura aŭtonomio. En 1970 okazis unua konstitucia adapto per fondo de tri kulturkomunumoj: la nederlandlingva, la franclingva kaj la germanlingva. Politike pli grava estis la fakto, ke sekve la politikaj partioj dividiĝis. Tio signifas subitan duobligon de la nombro de partioj kaj komplikadon je formiĝo de iu federacia estraro. Nuntempe ekzistas nur unu unueca belga partio: la ekstrem-maldekstra „Partio de la Laboro”. La starpunktoj de la partioj inter nordo kaj sudo pli kaj pli diverĝas.

Intertempe jam okazis ses konstituciaj adaptoj, kaj en 1993 Belgio fariĝis federacia ŝtato. Kaj tamen politikistoj sentas bezonon je sepa adapto en 2024. Absolute ne ekzistas unueco en la streboj de la partioj. La temo certe vekos emociajn reagojn, kiam la balotoj pliproksimiĝos. Pluraj eminentuloj kaj politikistoj timas pri senelira situacio.

Laŭ opinisondado en marto 2022, la plej forta partio en Flandrio estas la dekstra Nieuw-Vlaamse Alliantie (Nov-Flandra Alianco), N-VA (23 %), kiu strebas al konfederaciiĝo. Simplige oni povus pensi pri tri sendependaj lingvaj komunumoj, kiuj kune decidos pri iuj rajtoj, kiujn ili cedas al la federacia registaro pro oportuneco aŭ neceso, iom kompareblaj kun la nuntempaj rilatoj inter la sendependaj ŝtatoj en Eŭropa Unio. La dua, ekstremdekstra, partio en Flandrio, Vlaams Belang (Flandra Intereso) VB (22,4 %) deziras tute sendependan Flandrion kaj dulingvan Bruselon. Sed la prezidanto de N-VA ripete klarigas, ke – laŭ li – ekzistas muro inter tiuj dekstraj partioj, kiuj ambaŭ strebas al maksimuma aŭtonomio de Flandrio. Se oni aldonas la nombron de la liberala Open VLD (9,8 %), oni vidas, ke Flandrio voĉdonas dekstre. Sed Open VLD kaj ankaŭ la franclingva Mouvement réformateur (Reformema Movado) kontraŭe volas plifortigon de la federaciaj rajtoj.

Franclingvanoj multe pli voĉdonas por maldekstraj partioj. La socialisma Parti socialiste , kune kun la flandra Vooruit , plej proksimas al la propono de N-VA. Ili proponas kvar komunumajn partojn: la kvara estu Bruselo, tamen tie la instruado restu sub respondeco de Flandrio kaj Valonio.

Por projektoj de Eŭropa Unio, Belgio devas formuli unuecajn starpunktojn, raportojn, petojn, dum la diversaj komunumoj ofte ne akordiĝas. Pluraj partioj deziras rehavigi respondecojn al la federacia registaro, aŭ almenaŭ, ke tiu havu la eblon por tranĉi nodon en okazo de daŭra malakordo. Sed tio kontraŭas la ideojn de la dekstraj N-VA kaj VB.

Tiu ĉi skizo de la situacio estas intence tre simpligita por almenaŭ iel komprenigi la defion. La vera situacio estas multe pli kompleksa.

Politikologoj faras al si zorgojn, ĉu, post la balotoj en 2024, politikistoj ankoraŭ trovos eblon por organizi koheran belgan ŝtaton. Oni povas prognozi ege longdaŭran vojon al komuna kompromisa solvo.


---

# Turkio - Sauda Arabio: Ĉu pliboniĝo de duflankaj rilatoj?

**Published:** 2022-08-01

**URL:** https://www.monato.be/2022/013147.php?p

**Author:** Julius HAUSER

**Categories:** Aktuale, El diplomatia vidpunkto

La 28an kaj 29an de aprilo 2022 la turka prezidento Recep Tayyip Erdoğan [reĝep tajip érdoan] vizitis Saudan Arabion. Li renkontiĝis kun la reĝo Salman kaj ankaŭ kun la kronprinco Muhammad bin Salman. Tio estas la unua vojaĝo de alta funkciulo de Turkio en Sauda Arabio post la murdo de la ĵurnalisto Ĝamal Ahmad Ĥaŝogĵi (en angla transskribo Jamal Ahmad Khashoggi ) en Istanbulo en 2018. La vizito tuj vekis la atenton de la mondaj amaskomunikiloj, kaj diplomatiaj rondoj ekparolis pri nova normaligo de duflankaj rilatoj post la antaŭa turbula periodo.

La vizito de Erdoğan en Sauda Arabio havis tri ĉefajn dimensiojn. Unue, ekonomia dimensio . La nuntempa turka ekonomio alfrontas krizon. La inflacio atingis 61,14 % en marto ĉi-jare, kio estas la plej alta inflacio en la lastaj du jardekoj. Ne estas mirinde do, ke saud-arabaj investoj kaj pli granda interkomerco inter Turkio kaj la riĉaj landoj de la Kunlabora Konsilio de la Golfo 1 povas helpi en ĉi tiu malfacila tempo.

Due, politika dimensio . Malpliigo de duflanka politika streĉo pro la mortigo de Ĝamal Ahmad Ĥaŝogĵi, saud-araba ĵurnalisto kaj korespondanto de la ĵurnalo The Washington Post la 2an de oktobro 2018 ĉe la saud-araba konsulejo en Istanbulo. La translokiĝo en Saudan Arabion de la proceso pri la murdo indikas, ke la juĝo verŝajne alvenos tre rapide. Samtempe ĝi diplomatie signalas, ke la duflankaj rilatoj inter Ankaro kaj Rijado moviĝas al nova, amikeca etapo.

Trie, geopolitika dimensio . Ekzemple, informoj kaj filmaj bildoj el intertraktado inter la ukraina kaj rusa delegacioj en Istanbulo pri la fino de la milito en Ukrainio povas elvoki la impreson, ke Turkio aktive partoprenas en alta diplomatio. En la realo, tamen, ĝi iom singarde, pragmate kaj diplomatie retiriĝas el kelkaj siaj pozicioj kaj normaligas rilatojn kun la landoj de la mez-orienta regiono. Nun ĝi faras simile kun Sauda Arabio por konservi sian pozicion kiel unu el la ĉefaj agantoj en la regiono.

Turkio kaj Sauda Arabio estas ligitaj per historiaj, kulturaj kaj homaj rilatoj. Kiam fondiĝis Sauda Arabio (en 1932), la duflankaj rilatoj inter ambaŭ landoj komence estis amikaj, ĉar la tiama turka gvidanto Mustafa Kemal Atatürk interesiĝis pri sekureco kaj amikeco kun la internacia socio kaj klopodis eviti diversajn religiajn malkonsentojn.

Iom post iom, kiel ekestadis kaj aperadis diversaj regionaj kaj politikaj problemoj en Mez-Oriento, la rilato inter tiuj landoj fariĝis pli turbula kaj kompleksa. Se diri simple, ĝi variadis de amika kunlaboro kaj alianco en la ekonomia kampo ĝis malamikeco kaj malfido en diplomatiaj kaj politikaj opinioj.

La manovrado kaj kontraŭdiro de la nuntempa eksterlanda politiko de Turkio al Sauda Arabio devenas de devigita pragmatismo, kiu estas respondo al enlandaj problemoj kaj diversaj eksterlandaj defioj. Finfine, ĝi kondukas al la bezono diplomatie manovri inter la turka ideologio, la ekonomia neceso kaj la realeco de la hodiaŭa mondo. Tamen, la propraj ekonomiaj kaj politikaj interesoj de Turkio en Mez-Oriento daŭre ludas kaj ludos gravan rolon en la kunteksto de la sekureco de la lando kiel membro de Nord-Atlantika Traktat-Organizaĵo (NATO) en la sudo.


---

# Naciaj parkoj

**Published:** 2022-08-01

**URL:** https://www.monato.be/2022/013149.php?p

**Author:** Raita PYHäLä

**Categories:** Aktuale, FINNLANDO, Turismo

Dum la kronvirusa pandemio ĉiam pli evidentiĝas la valoro de virgaj arbaroj kaj naturvidaĵoj, kie promenantoj povas retrovi trankvilon kaj mensan ekvilibron.

En Finnlando oni diras, ke eĉ kvaronhoro en arbaro ŝargas la „bateriojn” de homo. En la lando troviĝas kvardeko da naciaj parkoj, kies areo varias de 6 ĝis 2820 km 2 . Temas ĉefe pri arbaroj sen loĝantoj, pri marĉoj, sed ankaŭ pri insularoj oriente en la Golfo de Finnlando kaj okcidente en la Golfo de Botnio.

Ene de ĉiu nacia parko aŭ ekster ĝi troviĝas naturparkoj, kiujn oni ne rajtas eniri sen permesilo. Krome, kelkaj privatuloj protektas siajn maljunajn arbarojn aŭ elspezas monon por protekti ilin. La nunaj kultivataj arbaroj estas plantitaj nur por profitigi posedantojn kaj forstindustrion. Virgaj arbaroj aspektas tute alie: kun pli da specioj de plantoj, bestoj kaj insektoj, sen spuroj de sterkado kaj arbohakado.

Plej facile viziteblas la nacia parko Nuuksio, kiu situas sude, en la helsinka regiono je distanco de duonhora busveturo de la finna ĉefurbo. Kompreneble, tien venas multe pli da turistoj ol en la foran nordon. Ankaŭ handikapuloj sur rulseĝo povas viziti parton de tiu parko. Rimarkeblas, ke la parko kelkloke malboniĝas kaj dum ferioj en ĝi ne ĉiam estas senbrue. „Nuuksio” konsistas el lagoj, arbaro, rokaj altaĵetoj.

Rande de ĝi situas la naturcentro Haltia , kie oni povas sidi en vasta salonego sur mola benko kaj spekti la ŝanĝiĝon de ok sezonoj en la finna naturo. Jes, finnoj parolas pri ok sezonoj, ĉar ili tre atentas la ŝanĝiĝon de vetero kaj sezono. Uzataj terminoj estas: printempa vintro, aŭtuna somero, aŭtuno, aŭtuna vintro... La panorama ekrano en Haltia longas 18 metrojn. En la naturcentro menciindas ankaŭ altkvalita restoracio, librovendejo, ekspoziciejoj. Oni luigas ekipaĵojn, proponas gvidatajn ekskursojn, eventojn, saŭnumadon. Somere eblas baniĝi en la apuda longa lago Pitkäjärvi.

Naŭ naciaj parkoj troviĝas en Laponio (norda Finnlando). Tie ne veturas trajnoj. Oni aŭtobusas, biciklas, piediras, skias aŭ uzas propran aŭton. Plej ŝatataj sezonoj por ekskursoj estas aŭtuno (pro la kolorŝanĝo de la foliarboj kaj malaltaj plantetoj sur la grundo) kaj vintro (pro la eblo skiadi, kie neniu antaŭe skiis, fotadi neĝon kaj nordajn lumojn). Homoj, kiuj scipovas orientiĝi, ŝatas migri solaj aŭ kun amiko/amikino, tranokti en simplaj lignaj dometoj lueblaj (kelkaj estas eĉ senpagaj kaj ĉiam malfermitaj, sed ne estas tre facile troveblaj). Oni povas loĝi ankaŭ en komforta hotelo de iu ferio-centro, uzante ĝin kaj ĝiajn servojn kiel bazon por penaj ekskursoj.

Se vi migras en iu nacia parko aŭ ie ajn en la bela naturo de Finnlando, respektu jenajn regulojn: Starigu vian tendon kaj bruligu fajron nur en lokoj indikitaj tiucele. Tenu vian hundon ligita. Fiŝkaptu per simplaj fiŝkano kaj hoko (por bobenkano oni aĉetas licencon). Estas permesate pluki berojn kaj fungojn, sed ne florojn. Priatentu birdonestojn kaj ne iru tro proksimen al ili. Ne lasu rubaĵon. Elportu kun vi tion, kion vi enportis en la parkon. Iru laŭ la indikitaj padoj kaj ne tretu apudajn kreskaĵojn. Likeno kaj musko ja bezonas por rekreski cent jarojn.


---

# Etnaj koreoj en postsovetiaj landoj

**Published:** 2022-08-01

**URL:** https://www.monato.be/2022/013153.php?p

**Author:** CHO Sung Ho

**Categories:** Aktuale, MIGRADO, Historio

La restaĵoj de la korea generalo Hong Beom-do (1868-1943) revenis hejmen el Kazaĥio pasintjare, 78 jarojn post lia forpaso. Post formala solenado ili estis enterigitaj en la Nacia Tombejo en Daejeon. Supozeble legantoj scivolos, kial liaj restaĵoj troviĝis tiel fore de lia hejmlando.

Hong Beom-do gvidis heroan venkon kontraŭ malamikaj soldatoj, interalie en la batalo de Bongodong dum la japana okupacio (1910-1945). Li transmoviĝis kun sia armeo al Rusio en 1921 kaj poste setlis en la regiono Primorskij (koree Yeonhaeju) proksime al la korea landlimo.

Meze de la 19a jarcento malriĉaj koreaj bienuloj komencis elmigri al Rusio kun espero sperti pli bonfartan vivon. Jam en 1869 koreoj konsistigis preskaŭ kvinonon de la tuta loĝantaro de la teritorio Primorskij. Ekde la 1890aj jaroj elmigradis plej multe tiuj, kiuj engaĝiĝis en komerco aŭ kiuj partoprenis en sendependiĝa agado. En 1923 la nombro de koreaj loĝantoj en Sovetio superis 100 000.

En 1937 laŭ la migradpolitiko de Stalin, kiu timis, ke koreoj en Primorskij agos kiel spionoj de la japana armeo, 172 000 koreoj estis deportitaj al Kazaĥio kaj Uzbekio, 7000 kilometrojn for de sia loĝloko. Hong Beomdo estis unu el ili. La pertrajna itinero mem bezonis tri aŭ kvar monatojn, kaj pro aĉaj cirkonstancoj en la kupeoj pli ol 500 deportatoj mortis nur dum la transmoviĝo.

Translokitaj koreoj, ne sekvante la nomadan vivmanieron de la aŭtoktonoj, starigis irigacian sistemon kaj komencis rizkultivadon kiel en Koreio, kaj en tri jaroj reakiris siajn kutimajn vivrimedojn. Ili klopodis ne perdi memkonscion pri sia etneco, sed ĉar la uzado de la korea estis malpermesata dum pluraj jardekoj, ili generacion post generacio analfabetiĝis je sia gepatra lingvo kaj laŭgrade asimiliĝis kun la praloĝantoj.

Post la disfalo de Sovetio en 1991 la plimulto de la etnaj koreoj restis en sia respektiva respubliko, sed kiam naciismo intensiĝis, ne malmultaj reiris al Primorskij por eviti diskriminacion kontraŭ malplimultoj. Nuntempe en postsovetiaj landoj loĝas entute 470 000 etnaj koreoj, nomataj Goryeoin en Koreio, plejmulte en Uzbekio kun 198 000 loĝantoj. Sekvas Rusio kun 125 000, Kazaĥio kun 105 000, Ukrainio kun 50 000, Kirgizio kun 19 000 kaj aliaj landoj kun po malpli ol 10 000 loĝantoj. Preskaŭ 10 % estas senŝtatuloj, kiuj senigite je la sovetia civitaneco post la sovetia disfalo ne akiris tiun de la respektiva respubliko pro diversaj kialoj.

Dum la sovetia kaj postsovetia periodoj eminentis transnacie multaj etnaj koreoj. Probable plej elstara estas la kantisto Viktor Coj (1962-1990), naskito de koreetna patro el Kazaĥio kaj ukraina patrino. Li estis idolo amata de multaj gejunuloj kaj estas rigardata kiel unu el la plej influhavaj muzikistoj de la rusa roko. Alia estas la gimnastikistino Neli Kim (1957- ), kiu gajnis entute kvin ormedalojn en la olimpiaj ludoj de Montrealo (1976) kaj Moskvo (1980). Ŝi naskiĝis de koreetna patro el Taĝikio kaj tatara patrino, kaj nun havas belorusan civitanecon.

La lastatempa okulfrapa ekonomia progreso de Korea Respubliko, kune kun monda populariĝo de koreaj kulturaĵoj kiel K-popo kaj televidserioj, instigis etnajn koreojn en la centrazia regiono elmigri en la hejmlandon de siaj prapatroj. Pluraj miloj da etnaj koreoj el postsovetiaj landoj nun loĝas en Gwangju, Incheon kaj Ansan, kaj pli malmultaj en aliaj provincaj urboj. Kvankam la korea registaro uzas diversajn rimedojn por faciligi ilian setladon, ne malmultaj retromigrintoj, ĉefe pro lingva problemo, plendas, ke ili sentas sin izolitaj en sia propra prapatrujo.


---

# Manksa reviviginto vivas ne plu

**Published:** 2022-08-01

**URL:** https://www.monato.be/2022/013157.php?p

**Author:** Garbhan MACAOIDH

**Categories:** Aktuale, KELTA LINGVARO, Lingvo

MONATO jam raportis ( 2008/04, p. 14 ) pri la vivo kaj verko de la manksa verkisto kaj fizikisto doktoro Brian Stowell, kiu revigligis la supoze mortintan manksan lingvon, subvarianton de la gaela lingva familio. Post longa malsano Brian Stowell mortis. Neniu pli kontribuis al la kulturo de sia eta nacio ol tiu insulano. Li postlasis riĉan verkaron en, kaj pri, la manksa.

La verkaro de Stowell inkluzivas lernolibrojn, romanon kaj eĉ tradukon de la infanromano Alico en Mirlando . Dum dudek jaroj li prezentis ĉiusemajnan radioprogramon en la manksa. Li servis kiel Prezidanto ( Yn Lhaihder ) de la tiel nomata Domo de Ŝlosiloj, t.e. la parlamento de la insulo, kaj en 2008 li ricevis la premion Reih Bleeaney Vanannan pro elstara kontribuo al la manksa kulturo. En 2010 li ricevis la tiel nomatan Tynwald Honour , la plej grandan honoron, kiu povas esti aljuĝata de la insulo al unu el siaj civitanoj.

Antaŭ nelonge estis postmorte eldonita lia aŭtobiografio Gaelg as Fishig: Skeeal my Vea (Manksa kaj fiziko: rakonto pri mia vivo).


---

# Trajnveturado por ĉiuj

**Published:** 2022-08-01

**URL:** https://www.monato.be/2022/013160.php?p

**Author:** Viktoria SCHMIDBAUER

**Categories:** Aktuale, GERMANIO, Moderna vivo

Fine de la pasinta majo ebliĝis ĉe la germana fervojkompanio Deutsche Bahn aĉetado de tute nova bileto, kiu ĉi-somere influas la trajnveturadon. Temas pri la ĉi-lande jam multe pridiskutata 9-eŭra bileto, kiun anoncis la germana federacia registaro fine de marto kadre de rimedoj por alfronti la nuntempan akran altiĝon de la energikosto.

Dum la monatoj junio, julio kaj aŭgusto ĝi estas havebla kontraŭ naŭ eŭroj monate. La posedantoj povas veturi per ĉiuj lokaj publikaj transportiloj kaj regionaj trajnoj en Germanio sen aldona kosto aŭ bileto. La germana ministro pri transporto klarigis, ke la bileto senpere senŝarĝigas la civitanojn kaj instigas al energiŝparo, kaj longperspektive igos la publikan transporton pli alloga. La kialoj estas sociaj kaj klimataj.

Kiu jam havas monatan aŭ jaran veturabonon ne devas aĉeti la 9-eŭran bileton kaj povas eĉ rericevi la kroman sumon pagitan. Ankaŭ studentaj identigiloj, per kiuj oni rajtis veturi nur en kaj ĉirkaŭ la studloko, nun validas ĉie en Germanio. La kompenson pro la perdotaj enspezoj de 2,5 miliardoj da eŭroj disponigos la federacio.

Trajna taga ekskurso en Bavario kostas 26 eŭrojn, se oni vojaĝas sola. La prezo de monata abono en Munkeno kaj antaŭurboj altiĝas je ĉ. 100 eŭroj, kaj unuvoja busbileto kostas 2,10 eŭrojn. Pagi nur naŭ eŭrojn monate estas do notinde malmulte.

Tamen, la oferto estas kritikata interalie kiel „nedaŭripova popularisma fulmdecido”, kaj oni opinias, ke pli saĝe estus plivastigi la publikan transporton, ĉar la bazaj financproblemoj de la federaciaj landoj ne solviĝas tiel. Per tiu bileto ne plivastiĝas la publika transporto en la provincoj, kie la bileto ne tiom utilas pro la malbona konektado. Oni krome atentigas, ke la busoj, metrooj kaj trajnoj homplenas labortage dum la pinthoroj, kaj ke la fervojo apenaŭ disponas pri pliaj veturiloj kaj dungitaro por transporti pliajn veturantojn.

Spite al tiuj kompreneblaj avantaĝoj, postuloj kaj zorgoj, tamen ekaperis tute speciala kaj duonŝerca fenomeno: reta movado plananta amasan trajnveturon al la insulo Sylt, kiu troviĝas en la Norda Maro proksime de Danio kaj homplenas precipe somere. La ĉefa enspezofonto de Sylt, kiu havas malpli ol 20 000 loĝantojn kaj kie estas multaj natur- kaj pejzaĝ-protektejoj, estas turismo. Ĉiujare alvenas centmiloj da turistoj, ĉefe germanaj. Cetere la insulo famas kiel luksa turismejo, kaj la prezoj de nemoveblaĵoj estas altaj.

Sylt estas atingebla per fervoja digo 11 kilometrojn longa. Regiona trajno veturas tri horojn de Hamburgo. Kaj ĝuste tie ni revenas al la 9-eŭra bileto, kiu malaltigas la prezon ne nur de laborveturo, sed ankaŭ de libertempa somera enlanda vojaĝado. Nun eblas ekskursi preskaŭ senkoste – oni lasu aparte la tranoktokostojn – kaj kreiĝas nova speco de alirebla trajnturismo, kiu interalie celas la menciitan insulon.

Junaj maldekstruloj kaj punkuloj per Interreto vokis al trajna ekskurso al Sylt por tie renkontiĝi, festi, trinki bieron – kiun ili kunportos – kaj dume ĝeni la publikon kaj la riĉulojn per ĥaosaj tagoj.

Menciindas en tiu kunteksto ankaŭ la punkkanzono „Westerland” de la germana bando Die Ärzte (La kuracistoj) 1 , en kiu oni en 1988 revis pri reveno al la vilaĝo Westerland, kiu estas en Sylt. La „sturmo al Sylt” iĝis reta sensacio, kreis retajn grupojn, amuzajn pepojn kaj memeojn en amaskomunikiloj. Ĉu tio estas seriozaĵo aŭ nura ŝerco, neniu scias. Iuj ridas kaj ironie disvastigas la retan movadon, aliaj timas realan alfluon de ne-bonvenaj trajnekskursantoj, ĥaoson kaj homamasojn en trajnoj kaj popularaj turistejoj kiel Sylt. Ankaŭ gazetoj pritraktas ĉi tiun fenomenon de ambaŭ vidpunktoj.

Ĉiuokaze estas certe, ke oni ne subtaksu la vojaĝtempon. De Berlino al Sylt ĝi daŭras ĉirkaŭ 8 horojn; de Munkeno – en la sudo – pli ol 15 horojn, kun pluraj trajnŝanĝoj. Oni ja rajtas veturi nur per regionaj – ne rapidaj longdistancaj – trajnoj. Tamen, povas esti allogaj tiaj aventuroj kaj malkovrado de belaj nekonataj regionoj laŭ la stilo de nun populara malrapida vojaĝado.

Kvankam la bileto unuavice celas veturojn al laborejo, ĝi alvokas ankaŭ 9-eŭran turismon kaj sekve montras Germanion al la germanoj per fervojo.

Ni esperu, ke per tiu biletoferto fortiĝos kaj do plivastiĝos la publika transporto, kaj ke komenciĝos daŭra ŝanĝiĝo survoje al medi-indulga transportado atingebla por la germana socio. Malmultekosta trajnvojaĝado alportas demokratiigon de moviĝado kaj kontraŭas la socian malegalecon. Malriĉeco ne malhelpos – almenaŭ dum tri monatoj – ekzemple semajnfinan veturon al proksima urbeto, kaj eĉ luksa insulo atingeblos por ĉiuj, almenaŭ teorie.

La 9-eŭra bileto certe estos turnopunkto, kvankam ni ne scias precize kiel. Kio okazos post la fino de la oferto en aŭtuno?


---

# Entreprenoj agos konforme al la impostreguloj

**Published:** 2022-08-01

**URL:** https://www.monato.be/2022/013165.php?p

**Author:** Kees NEEFT

**Categories:** Aktuale, NEDERLANDO, Ekonomio

Pli ol 40 nederlandaj internaciaj kaj aliaj grandaj entreprenoj interkonsentis ne aŭ ne plu kulpigi sin pri impost-evito kaj -eskapo. Entreprenoj kiel Philips, Jumbo, Ahold Delhaize, Randstad, Shell, Heineken, Rabobank kaj KLM anoncis kolektiĝi malantaŭ la tiel nomata Tax Governance Code (Impostgvida kodekso) de la organizaĵo de entreprenoj VNO-NCW.

Per tio ili konkrete deklaras konsideri pagon de imposto devo, dum ili promesas ne uzi kromvojojn en impostparadizoj nur por eviti impostojn. Laŭ Ingrid Thijssen [tejsen], prezidanto de VNO-NCW, la impostkodekso kontribuos al travidebleco pri la fiska konduto kaj la impostoj, kiujn pagas entreprenoj. Jam 20 el la 25 entreprenoj en la AEX-indikilo (la ĉefa amsterdama borsindikilo) kolektiĝas malantaŭ la interkonsento. „Internacie tiu ĉi paŝo estas vere unika. Ni ne konas aliajn landojn, kiuj faras tion. Kun tio ni marŝas antaŭe kaj tiu ĉi grupo de entreprenoj montras gvidantecon kaj faras belegan ekstran paŝon, pri kiu ni fieras”, tiel Thijssen.

La nova kodekso estas redaktita en interkonsiliĝo kun entreprenoj. Oni uzis ankaŭ sperton ĉe sindikatoj, ne-registaraj organizaĵoj, spertuloj pri imposto kaj sciencistoj. Laŭ Thijssen ankoraŭ neniu el la partoprenantaj entreprenoj plenumas ĉiujn postulojn. „Ni konscie starigas altajn postulojn. Per tio la entreprenoj defias sin mem plu pliboniĝi.” Laŭ ŝi travideblo kaj ekspliko pri pagoj kontribuas al la debato pri impostoj. Ili ankaŭ kreskigas la fidon je la impostreĝimo.


---

# Malajzio haltigis eksportadon de freŝa kokaĵo

**Published:** 2022-08-01

**URL:** https://www.monato.be/2022/013166.php?p

**Author:** Wilson FOO YU KANG (Riĉsano)

**Categories:** Aktuale, SINGAPURO, Ekonomio

En majo ĉefministro Ismail Sabri Yaakob diris, ke Malajzio havas mankon de kokaĵo, kio kaŭzis tre altan kreskon de ties prezo en la lando. Li anoncis. ke Malajzio haltigos la eksportadon de 3,6 milionoj da kokoj monate al Singapuro ekde la 1a de junio 2022, ĝis la enlanda prezo kaj produktado stabiliĝos. La manko de kokaĵo en Malajzio okazis pro manko de nutraĵo por la kokobredejoj. Unu el la kaŭzoj estas la milito inter Rusio kaj Ukrainio, kiu malebligas liverojn de tritiko kaj sojo, la ĉefaj ingrediencoj de nutraĵo por kokoj. Malajzio nun pripensas haltigon de la eksportado de palmkern-kukoj por uzi tion por nutri kokojn.

Pro tio, Singapuro bezonis trovi kokaĵon de aliaj fontoj. Ministro Desmond Tan diris, ke la provizado restos stabila. Fridigita kokaĵo estos importata el Aŭstralio kaj Tajlando, kaj glaciigita kokaĵo el Brazilo kaj Usono. Ĉirkaŭ triono de la kokaĵo en Singapuro estas importata de Malajzio, ĉefe kiel vivantaj kokoj kiuj poste estas buĉataj kaj fridigataj en Singapuro. Kelkaj vendistoj de kokaĵo en la bazaroj en Singapuro diris, ke ili eble dumtempe bezonos fermi la butikon pro la halto de la kok-importado.

La unua tago de la halto de eksportado de kokaĵo pasis kviete, sen ia paniko aŭ longaj vicoj. Tio kontrastas kun la antaŭa tago, kiam multaj vicoj aperis ĉe vendejoj de kokaĵa rizo, unu la plej ŝatataj manĝaĵoj en Singapuro.


---

# Ĉu milito disigas popolojn?

**Published:** 2022-08-01

**URL:** https://www.monato.be/2022/013167.php?p

**Author:** LAST

**Categories:** Aktuale, OPINIO, Propagando

La etna konsisto de la baltaj ŝtatoj ne estas homogena – la rusoj en Litovio estas 4,5 % el la 2,6-miliona loĝantaro, en Latvio eĉ 25,6 % el 1,8 milionoj kaj en Estonio ĉirkaŭ kvarono de 1,3 milionoj.

La atako de Rusio kontraŭ Ukrainio instigis ruslingve parolantojn en Baltio decidi, kiun militantan flankon ili subtenas. Estas fakto, ke la sinteno de baltlandaj loĝantoj rilate tiun situacion ne estas homogena, samkiel la tiea etna konsisto.

Kial la ruslingva popolo en Baltio ofte opinias alimaniere ol la tiulanda ĉefpopolo? Politikaj observantoj unuanime konfirmas, ke la problemo estas, ke multaj tieaj ruslingvanoj ĉiam identigas sin kun Rusio. Tial la mondon ili perceptas tiel, kiel ĝin prezentas la amaskomunikiloj en Rusio. La propaganda televido senĉese malhonoris okcidentan kulturon, prezentis Okcidenton kiel malamikon enmiksiĝantan en la progreson kaj prosperon de Rusio en sporto, ekonomio kaj politiko kaj portretis Rusion mem kiel la martiron de Okcidento, solan moralan citadelon en la mondo. Ruslingva homo, kiu identiĝas kun Rusio, sentas sin fremda kaj ekhavas moralan devon defendi la grandan kaj minacatan rusan kulturon, kiun oni volas sufoki.

Tamen la ukraindevena socia aktivulo el Litovio Oleg Ŝurajev asertas, ke plejparte la rusoj de Litovio ne estas homoj de Putin – malgraŭ la fakto, ke multaj el ili ankoraŭ vivas en la pasinteco kaj ankoraŭ uzas tiujn toksajn informojn. La litova entreprenisto Viktor Vorontsov rimarkas, ke ne indus kompari latvajn, estonajn kaj litovajn rusojn. Post la restarigo de sendependeco litovaj rusoj ricevis civitanecon, kontraste al tiuj en la aliaj du baltaj landoj. Rezulte tiuj homoj sen civitaneco malpli integriĝis en la estonan aŭ latvan socion.

La silento de la ruslingva komunumo kaj la neklaraj deklaroj de ceteraj personoj kaŭzas malfidon. Se via konscienco estas trankvila, vi havas klaran pozicion kaj povas firme diri, ke vi subtenas Ukrainion kaj kondamnas la rusan agreson. Kaj certe estas rusoj, kiuj konkrete kaj klare subtenas tian starpunkton. Ja ŝajnas nediskutebla fakto, ke Rusio malobservis la suverenecon de Ukrainio kaj komencis militon.

Tamen multaj ruslingvanoj ne povas agnoski tion. Ili eĉ diras: „Ni estas kontraŭ milito kaj por paco ĝenerale.” Tio sonas tre abstrakta kaj malklara, kaj Rusio mem ofte ne estas nomita kiel agresanto. Spertuloj rimarkas, ke ruslingvanoj en Baltio, eĉ se ili estas fervoraj ŝatantoj de Kremlo, ne apogus la genocidon, la brutalan perforton, kiu nun okazas en Ukrainio. La problemo estas, ke ili ne kredas, ke tio okazas. La okazaĵoj en Buĉa por ili estas nur fotomuntaĵo. Kaj neniuj faktoj aŭ pruvoj helpas, ĉar tiam ekas sensenca argumenta matĉo. Ĝis la internaj vidpunktoj ŝanĝiĝos, homoj eĉ ne povos pripensi la evidentajn faktojn. La konscio de tia homo estas ie en Rusio, malgraŭ tio, ke fizike li estas en Baltio. Tia estas psikologia hibrido.

Malgraŭ malsamaj vidpunktoj de baltlandaj loĝantoj protestaj manifestacioj por kondamni la militon okazis. Kontraŭ la milito en Ukrainio protestis pli ol mil ruslingvanoj en la latva ĉefurbo Rigo ĉe la libereco-monumento. La proteston organizis la movado Rusaj voĉoj kontraŭ la milito , kiu kunigas reprezentantojn de la ruslingva komunumo de Latvio, kiuj forte kondamnas la rusan armean agreson sur ukraina teritorio kaj la brutalan eksteran politikon de la Rusa Federacio. Onidire la celo de la protesto estis pruvi, ke ruslingvanoj ne identiĝas kun la reĝimo de Putin. Ili respektas la suverenecon kaj kulturon de aliaj landoj, kapablas integriĝi en la latvan socion kaj ne akceptas perfortajn politikojn sub ajna preteksto.

Centoj da homoj kolektiĝis por manifestacio de solidareco kun Ukrainio en la dua latva urbo Daugavpils, kie la plimulto de la loĝantaro estas ruslingva kaj la urbestro apartenas al la porrusa partio. Homoj protestis kontraŭ la rusia invado en Ukrainio per la vortoj „Celo: paco” kaj „Latvio subtenas Ukrainion”, svingante la flagojn de ambaŭ landoj. „Mi spektis rusan televidon en Latvio dum multaj jaroj, do mi pensis, ke la agoj de Rusio povus esti iel pravigitaj”, diris Vladislav, partoprenanto de la manifestacio. „Sed ni ĉiutage ricevas pli kaj pli da informoj de internaciaj amaskomunikiloj, kaj tio draste ŝanĝis mian opinion, do mi nun ĉeestas ĉi tiun manifestacion.”

Kelkcent homoj kunvenis en Vilnius laŭ invito de la ortodoksa metropolito Innokentij por procesio por la unuiĝo de litovaj ortodoksuloj kaj ĉesigo de la milito en Ukrainio. La aranĝon oni organizis lastminute, observinte la fragmentiĝon de la Litova Ortodoksa Eklezio rilate la militon en Ukrainio. La ekleziulo asertis, ke ĝi kondamnas la militon kaj ĉion, kio okazas en Ukrainio. La Litova Ortodoksa Eklezio estas unu el naŭ tradiciaj religiaj komunumoj en Litovio. Ĝi havas la titolon de „metropolitujo” kaj apartenas al la Patriarkujo de Moskvo.

Pli ol 95 % de la loĝantoj de la estona urbo Narva parolas la rusan kaj almenaŭ 30 % havas rusajn pasportojn. Ĉi tiu urbo de proksimume 55 000 loĝantoj troviĝas ĉe la limo de du mondoj – kie Rusio kaj rusa identeco renkontas Estonion kaj Okcidenton. Ĉirkaŭ 3000 homoj krozas ĉiutage. Rusoj venas al Estonio por aĉeti fromaĝon, kiun ili ne povas aĉeti hejme, aŭ aliajn okcidentajn varojn, kaj estonoj fojfoje vojaĝas al Rusio por malmultekosta brulaĵo kaj konstrumaterialoj.

Estonio, same kiel la najbaraj baltaj landoj Latvio kaj Litovio, havas loĝantaron, kiu spegulas tiun miksaĵon kaj la streĉan geopolitikon. Multaj ĉi tie parolas pri tri tendaroj inter ruslingvanoj. Ĉirkaŭ triono tute kontraŭas la militon de Rusio en Ukrainio, dum meza grupo diras, ke ĝi deziras pacon, sed esprimas senton de konfuzo inter ŝanceliĝantaj raportoj de okcidentaj novaĵoj kaj rusaj propagandfontoj. Malgranda malplimulto subtenas la invadon de Rusio.

Kvankam en la mondo jam delonge okazas ne nur konvenciaj, sed ankaŭ informaj militoj, la graveco de tiu ĉi fenomeno en la baltaj ŝtatoj multe kreskis de kiam Rusio invadis Ukrainion. En la landoj la elsendado de rusaj propagandkanaloj estas ĉesigita, kaj oni serĉas manierojn por doni fidindajn informojn al ruslingvanoj loĝantaj en la baltaj ŝtatoj. La estona registaro decidis asigni 1,3 milionojn da eŭroj por tiu celo el la rezervo de la registaro, distribuante ilin al la amaskomunikiloj, kiuj jam produktis enhavon en la rusa, por ke ili povu plifortigi ĉi tiun agadkampon.

Ĉu homoj kapablas ŝanĝi sian sintenon en la etoso de ukraina milito? Multaj spertuloj de baltaj ŝtatoj konsentas, ke povas esti malfacile por la amasoj akcepti tion. Ĉio dependas de la situacio en Rusio. Kiam tie malkaŝe oni ekparolos pri la mensogoj de Putin kaj pri la militkrimoj de Rusio kaj la propagando silentiĝos kaj famaj rusoj ŝanĝos sian retorikon, tio povas forte influi rusojn. Sed ĝis la pensmaniero en Rusio ŝanĝiĝos, la pensmaniero de la plimulto de ruslingvanoj en Baltio probable ankaŭ restos stabila.


---

# Ĉu la irlanda estos rekonita?

**Published:** 2022-08-01

**URL:** https://www.monato.be/2022/013168.php?p

**Author:** Garbhan MACAOIDH

**Categories:** Aktuale, NORD-IRLANDO, Politiko

La 21an de majo miloj da homoj manifestaciis sur la stratoj de Belfasto, la nord-irlanda ĉefurbo, por apogi leĝaron, kiu donos oficialan statuson al la irlanda lingvo.

Laŭ la konstitucio de Irlando, la irlanda estas la unua oficiala lingvo de la lando (kvankam ne la plej uzata), sed tion ne akceptis la plimulto de la porbritaj unuiĝistoj, posteuloj de la protestantaj koloniintoj de angla kaj sud-okcident-skota origino, kiuj setlis en Nord-Irlando en la Mezepoko. Ironie, nord-irlandaj protestantoj kaj kvakeroj troviĝis inter la plej fervoraj entuziasmuloj de la 19a-jarcenta revigligo de la irlanda lingvo – la tiel nomata Kelta Reviviĝo.

Oni esperas, ke ĉi-jare la brita parlamento en Londono finfine aprobos leĝon (promesitan en la jaro 2006, sed ne plenumitan), kiu kreas la oficon de komisiito por la irlanda lingvo. Lia funkcio estos protekti kaj plibonigi la uzadon de la idiomo. La leĝo samtempe donos oficialan rekonon al la irlanda lingvo, kaj nuligos leĝojn, kiuj malebligas la uzadon de la irlanda en la kortumoj.

La londona registaro intencas fari similan leĝon, kiu rekonos la dialekton de Nord-Irlando, enkondukitan fare de la sud-okcidentaj skotoj dum la koloniado de la regiono.


---

# Meksiko kaj Nikaragvo, kia estonteco?

**Published:** 2022-08-01

**URL:** https://www.monato.be/2022/013169.php?p

**Author:** David LóPEZ-RUEDA

**Categories:** Aktuale, AMERIKO, Politiko

Lokiĝante en la sama kultura regiono – Mez-Ameriko, Meksiko kaj Nikaragvo havas komunajn pasintecon kaj nunecon. Iliaj diplomatiaj rilatoj komenciĝis en 1839, okaze de la naskiĝo de la Nikaragva Respubliko.

La du landoj reciproke eksportas kaj importas ĉefe produktojn kiel dratoj kaj elektraj kabloj. Krom tio, la meksika registaro investas por konstrui lernejojn, hospitalojn kaj aŭtoŝoseojn en la najbara teritorio. Menciindas ankaŭ, ke krom la kulturaj ligoj el universitataj interŝanĝoj, estas ankaŭ aliaj, ligitaj al la transirado de Meksiko, kiun nikaragvanoj entreprenas migrante al Usono.

La nuna nikaragva prezidento, Daniel Ortega, reelektiĝis novembre de 2021 jam la 5an fojon post pli ol 14 seninterrompaj jaroj en tiu posteno. Li subtenas la sandinistan 1 revolucion, per kiu Nikaragvo liberiĝis de la diktatoro Anastasio Somoza Debayle fine de la sepdekaj jaroj. Nuntempe Ortega mem estas konsiderata kiel diktatoro fare de pluraj organizaĵoj kaj komunikiloj. Krome li kaj lia edzino Rosario Murillo, kiu estas ankaŭ „kunprezidanto”, estas akuzitaj pro krimoj kontraŭ la homeco: centoj da homoj mortis kaj miloj malaperis dum kontraŭreĝimaj protestoj en 2018.

Meze de 2021, proksimume kvin monatojn antaŭ la okazigo de la prezident-elektoj, la „dukapa registaro” komencis persekuti kaj enkarcerigi politikajn opoziciantojn. Junie la meksika prezidento Andrés Manuel López Obrador (AMLO) esprimis sian zorgon pri la situacio dirante, ke la nikaragva registaro devas garantii liberecon sen uzo de perforto kaj malliberigoj. Li diris ankaŭ, ke, kvankam Meksiko ne povas interveni en aferojn de aliaj landoj, ĝi ja povas esprimi sian respekteman opinion rilate al homaj rajtoj. Sekve venis la reago de Juan Carlos Ortega Murillo – filo de la nikaragva prezidenta paro, laŭ kiu AMLO estas malkuraĝulo. Maximiliano Reyes Zunjiga, reprezentanto de Meksiko por la regiono nome de la ministrejo pri eksteraj rilatoj, respondis, ke „kuraĝo ĉiam estas flanke de libero; malkuraĝo de subpremo”.

En januaro Meksiko anoncis pere de tiu sama ministrejo, ke ĝi ne ĉeestos la oficialan enposteniĝon de la ĵus reelektita prezidento Ortega. Tamen, kiam oni demandis al AMLO dum kunveno pri lia opinio, li asertis, ke estus neoportune agi tiel, kaj do decidis finfine ja sendi iun reprezentanton. Li deklaris ankaŭ, ke lia registaro ne volas kontraŭstari la finan decidon de la nikaragvanoj. Tiu komento fakte akordiĝas kun kelkaj analizoj, kiuj diras, ke AMLO nur praktike sekvas la doktrinon Estrada, kiu postulas, ke en diplomatiaj rilatoj Meksiko ne intervenu en la politikon de la aliaj landoj kaj respektu ilian sendependecon.

Dum kelkaj analizistoj konsideras la sintenon de la meksika registaro, kaj ĉefe de la prezidento, ne tute klara kaj kohera, aliaj laŭdas lian neŭtralecon kaj la respektadon de la „principo de neinterveno”. Ĉiuokaze valoras la penon demandi, ĉu la estonteco montros pliajn manierojn diplomatie rilati inter ĉi tiuj du landoj laŭ iliaj propraj kaj komunaj celoj, kaj ĉu la rezulto favoros la popolojn de ambaŭ ŝtatoj.


---

# Utopio de koloniistoj

**Published:** 2022-08-01

**URL:** https://www.monato.be/2022/013170.php?p

**Author:** ISIKAWA Takasi

**Categories:** Aktuale, ANTAŬ 90 JAROJ, Historio

La invada milito de Rusio en Ukrainio daŭras. Eĉ se la nerekta kaŭzo de ĉi tiu milito estis rompo de promeso fare de Usono ne pligrandigi Nord-Atlantikan Traktat-Organizaĵon (NATO), Vladimir Putin certe lapidarigis sian nomon en la historio apud Hitler kaj Stalin. Multaj eŭropanoj konsciantaj pri la historio, je la sinsekvaj okazaĵoj de aneksado de Krimeo, la Interkonsento de Minsko kaj ĉi-foja invado en Ukrainio, probable rememoras koŝmarajn barbaraĵojn de Hitler, ekzemple aneksadon de Sudetlando, la Interkonsenton de Munkeno kaj la dispecigon de Ĉeĥoslovakio en la lasta jarcento.

En Azio tamen tiu intenco de Putin establi marionetan registaron en Ukrainio kaj fari el ĝi bufran regionon kontraŭ landoj de NATO memorigas pri japana agado, nome, establon de marioneta ŝtato, Manĉurio, kiel japana kolonio kaj bufra regiono kontraŭ Sovetio en 1932, ĝuste antaŭ 90 jaroj. Japanio, precipe la Kantoa Armeo 1 , kiu tiam garnizonis en Ĉinio, volis sekurigi kaj pligrandigi en Ĉinio la rajtojn kaj interesojn, kiujn Japanio gajnis rezulte de la venkoj kontraŭ Ĉinio, Rusio kaj Germanio. La 18an de septembro 1931 la Kantoa Armeo proprainiciate eksplodigis la trakon de la sud-manĉuria fervojo proksime al Mukden en norda Ĉinio. La sud-manĉuria fervojo estis transdonita de Rusio post la rus-japana milito. La Kantoa Armeo, atribuante la eksplodigon al la agado de la ĉina armeo, tuj komencis atakon en la tuta Manĉurio kaj okupaciis la ĉefajn urbojn.

La postan jaron nova ŝtato, Manĉuria Imperio, estis establita. La japana registaro, timante la reagon de aliaj potencaj landoj, hezitis aprobi la arbitran agadon de la armeo kaj establon de Manĉuria Imperio, sed sub la premo de la armeo agnoskis la novan ŝtaton. Samkiel por ĉiu ŝtato estis necese por Manĉurio havi sian ŝtatestron kaj sian popolon. Oportune Japanio trovis Pu Yi, abdikintan imperiestron de la dinastio Qing, kiu origine devenis el la regiono de Manĉurio. Pri la popolo, Manĉurio deklaris la devizon „akorda kunekzisto de kvin etnoj”, nome manĉuroj, japanoj, hanoj, koreoj kaj mongoloj. Fakte la leĝo pri nacianeco ne aplikiĝis, akorda kunekzisto de kvin etnoj restis nur slogano, kaj japanoj havis la veran potencon.

Al multaj japanoj, kiuj baraktis por trovi eliron el la malfavoraj sekvoj de la ekonomia krizo en 1929, ŝajnis, ke Manĉurio proponas fruktodonan okazon por realigi iliajn planojn kaj revojn. Konstruadon de la ŝtataj organizo kaj regsistemo oni faris imitante Japanion, sed la ĝistiamaj enradikiĝintaj interesoj estis laŭeble forpuŝitaj. Inter la burokratoj, kiuj respondecis pri la planado kaj formaligo de politika kaj burokrata sistemoj, estis Kiŝi Nobusuke, kiu poste fiere diris, ke Manĉurio estis lia artaĵo. Post la malvenko de Japanio en 1945 li revenis hejmen kaj fariĝis unu el la gvidantaj konservativaj politikistoj en postmilita Japanio. Li servis kiel ĉefministro (1957-1960). Lia ideo de ekonomia politiko estis ŝtatogvidata kapitalismo, pri kiu li akiris sperton en Manĉurio. Lia nepo, Abe Ŝinzo, kiu longe havis potencon kiel ĉefministro (2006-2007, 2012-2020), certe heredis ideojn de Kiŝi.

Ankaŭ ambiciaj kapitalistoj, entreprenistoj, kiuj ne kontentiĝis je japanaj industrioj grandparte regataj de zaibatsu 2 , kiel Mitsui, Mitsubishi kaj Sumitomo, volis disvolvi sian agadon en Manĉurio. Ayukawa Yoshisuke (1880-1967) estis unu el ili. Li, fondinte Hitachi kaj Nissan, enkondukis novtipan kaj altgradan teknologion en japanajn industriojn. En 1937 li fariĝis prezidanto de la firmao Manĉuria Peza Industrio. Jam frue en 1934 li publikigis artikolon titolitan „plano enmigrigi 50 000 judojn germandevenajn”. Ayukawa pledis, ke Japanio akceptu 50 000 judajn entreprenistojn kaj teknikistojn plejparte el Germanio en Manĉurion, ke ili konstruu sian aŭtonoman komunumon, kaj ke ili samtempe enkonduku kapitalon el Usono, ĉefe de judaj financistoj.

En la fono de lia pledo troviĝis ĝenerala simpatio al judoj inter japanoj, inkluzive de politikistoj kaj militistoj. Tiam en 1934, unu jaron post la gajno de regpotenco fare de Hitler, 37 mil judoj forlasis Germanion. Ankaŭ la plano akiri fidon de usonaj judoj, kiuj ŝajne havis influon sur la usona registaro, provis mildigi la severan politikon de Usono kontraŭ la japana invado kaj establo de Manĉurio.

Tiu enmigriga plano trovis ardajn subtenantojn en la tera kaj mara armeoj, inter ili estis kolonelo Yasue Norihiro kaj veselkapitano Inuzuka Koreshige. Ambaŭ serioze studis judajn problemojn, kaj Yasue jam en 1928 vizitis judan setlejon en Palestino, tiam sub la mandata regado de Britio. Tie li renkontis judajn gvidantojn, kiel David Ben-Gurion (unua ĉefministro de Israelo) kaj Chaim Azriel Weizmann (fondinto de Hebrea Universitato kaj ĝia unua prezidanto). Yasue estis profunde impresita de la inteligento kaj laboremo de judoj. La enmigrigan planon Inuzuka nomis „fugu-plano”, ĉar laŭ li ĝi estas tre bongusta por Japanio, sed ankaŭ tre danĝera. Fugu estas tre ŝatata fiŝo, kiun oni devas zorge prepari, ĉar ĝi povas veneni.

En 1936 Japanio aranĝis kontraŭkomunisman traktaton kun Germanio. Kompreneble la japana registaro sciis pri la germana politiko kontraŭ judoj. En decembro 1937 en Harbin okazis la unua konferenco de judoj en Ekstrema Oriento. La japana armeo sendis Yasue kaj generalmajoron Higuchi Kiichirō al la konferenco. En sia bonveniga saluto Higuchi severe kritikis la germanan kontraŭjudan politikon kaj ricevis ardan aplaŭdon de la ĉeestantaj judoj. Eksciante pri la parolado de Higuchi, Joachim von Ribbentrop, la germana ministro pri eksterlandaj aferoj, protestis al la japana registaro. Sed Toĵo Hideki, superulo de Higuchi, tiama stabestro de la Kantoa Armeo kaj posta ĉefministro, defendis lin.

La plano enmigrigi judojn estis transsendita al la centro de la registaro. En decembro 1938 kunsido de kvin ministroj (ĉefa, financa, eksterlanda, aer- kaj mar-armea) konkludis, ke malgraŭ grava konsidero pri la rilatoj inter Germanio kaj Italio, Japanio ne adoptos politikon ekskludi judojn, kiu estas kontraŭ la principo de egaleco inter etnoj. Kaj oni decidis jene: 1. Egale samkiel aliajn etnojn trakti judojn, kiuj nun loĝas kaj estonte venos en Japanion, Ĉinion kaj Manĉurion, 2. ne aktive inviti judojn, escepte de kapitalistoj kaj teknikistoj, kiuj estas utilaj.

Tamen tiu grandioza enmigriga plano de koloniistoj tute ne realiĝis. Unue, ĉar en 1939 kaj poste pro sekvintaj eventoj en Eŭropo kiel la pakto Ribbentrop-Molotov kaj la germana invado en Pollandon ne eblis amasa transiro de judoj el Eŭropo al orienta Azio. Due, gvidantoj de usonaj judoj tute ne akceptis la proponon de la judoj en Ekstrema Oriento mildigi la politikon kontraŭ Japanio. Precipe Stephen Samuel Wise, prezidanto de la Usona Juda Kongreso, admonis prezidenton Roosevelt, ke ia ajn kunlaboro kun japanoj egalas al perfido de la patrujo.

La Manĉuria Imperio, kiun la koloniistoj nomis „Surtera paradizo kun morala regado kaj kunvivado de kvin etnoj”, sed kiu reale alportis multe da suferoj kaj malĝojoj al la indiĝenaj popoloj, malaperis 13 jarojn post sia fondiĝo, samtempe kiam Japanio venkiĝis en 1945.


---

# Taglibro de l' milito ...

**Published:** 2022-08-01

**URL:** https://www.monato.be/2022/013172.php?p

**Author:** A. A.

**Categories:** Aktuale

Legantino skribas, kiel ŝi en Rusio sentis kaj travivis la unuajn 100 tagojn de la milito. Kompreneble, por protekti ŝin, MONATO ne publikigas ŝian nomon.

Mi nun estas en Moskvo, sed mi naskiĝis en Ukrainio, kaj mi ofte vizitas Ukrainion. Miaj patrino kaj frato kaj plej proksimaj amikoj loĝas en la ukraina urbo Ĥarkivo. Kaj nun ni havas grandan problemon, ĉar bomboj kaj obusoj falas sur pacajn domojn. Miaj ukrainoj vokas kaj skribas al mi kaj petas: „Rusianoj, faru ion, alie ni pereos!” Mi aŭdas la eksplodantajn obusojn, kiam ili telefonas. Mi ploras, kaj ankaŭ ili ploras ĉe la telefono. Kiam la komunikado kun miaj parencoj perdiĝis dum kvin horoj, mi pensis, ke ili estas mortigitaj. Sed tiam montriĝis, ke mankas elektro. Estas vunditoj kaj mortintoj en la urbo, pli da ili ĉiutage. Ĉiutage, tage kaj nokte, aviadiloj flugas super la urbo kaj ĵetas bombojn sur loĝkonstruaĵojn. En la loĝkvartalo, kie loĝas miaj parencoj, preskaŭ kvarono de la domoj estas detruitaj de obusoj. Mi scias, ke kelkaj loĝantoj, kiel mia patrino, rifuzas malsupreniri en bombŝirmejojn, ĉar ili timas morti sub la rubo. Mi ne povas elteni ĉion ĉi.

Mi turnas min al vi por helpo por restarigi la pacon. Mi ne scias, kion vi povas fari. Sed mi kredas, ke la nuna milito trairas la animon kaj koron de ĉiu homo sur nia planedo, kaj ĉiu mem decidas, kion elekti por la estonteco de la homaro: pacon aŭ militon. Kaj ĉiu, kiu elektas pacon, trovos ŝancon protekti ĉi tiun mondon.

En Rusio, mi komunikiĝas kun malsamaj homoj, klarigas la teruron de milito. Sed 70 % de la loĝantaro memfide subtenas la mortigon de homoj en Ukrainio kaj estas agresemaj. Ili fieras, ke Rusio kaptis Krimeon kaj esperas, ke ankaŭ Ukrainion ĝi povos kapti. Oni diris al ili, ke Eŭropo kaj Usono malamas ilin. Tiuj, kiuj pensas alie, estas naciaj perfiduloj, kiel diris hieraŭ la prezidanto de Rusio. Tamen inter miaj konatoj, ĉirkaŭ kvarono estas sekrete aŭ malkaŝe malkontenta pri la milito.

Hodiaŭ mi eksciis, ke oni preparas atakon kontraŭ la urbo, kie loĝas miaj parencoj, kaj tio min denove doloras. Fotoj de murdoj kaj ĉikanado en Buĉa vidiĝas ĉie en la mondo. Sed en Rusio oni diras: ne fidu al eksterlandaj ĵurnalistoj, ili ĉiuj mensogas. Tio povas ŝajni nekredebla, sed la ministro pri eksteraj aferoj kaj post li multaj senskrupulaj ĵurnalistoj diris: ne estas ni, kiuj mortigas, aŭ tute ne estas mortintoj. Tiuj, kiuj kuraĝas diri ion alian, estas minacataj per perforto.

Se iu eliras kun afiŝo „Ne al milito” aŭ „Infanoj bezonas pacon”, aŭ eĉ kun malplena folio, tiu estas arestata kaj monpunata „pro misfamigo de la rusaj soldatoj”. Mia amikino kaj mi iris al amaskunvenoj dum la unuaj tagoj. Ŝi estis arestita pro la insigno „Neniu milito”, poste liberigita je la 3a matene kaj monpunita je 10 000 rubloj (ĉirkaŭ 100 eŭroj, triono de ŝia monata salajro). Ankaŭ citaĵoj el Tolstoj kaj Ĉeĥov, aŭ la rusa infankanto La Suna Rondo estas per juĝaj decidoj konsiderataj kiel misfamigo de la trupoj. Ĉiu tago alportas pli da kruelaĵoj. Sed almenaŭ mi vivas. En Ukrainio estas morto kaj torturo.

Mi pensas, ke nur la firmigita interveno de aliaj landoj povos ŝanĝi la militon. La koruptita registaro ricevas preskaŭ unu miliardon da dolaroj ĉiutage por la vendita petrolo. Ĉi tiu mono iras aŭ al ilia riĉa vivo, aŭ al armiloj. Kaj dum Rusio vivos de la vendo de petrolo, militoj daŭros. Mi vere esperas, ke oni ĉesos aĉeti gason kaj petrolon, kaj ke anstataŭ mortigi, la popolo de Rusio laboros.

Post la abomenaĵoj en Buĉa, hodiaŭ ĉe la fervoja stacidomo en Kramatorsk, 50 homoj estis mortigitaj dum provo evakuiĝi, inter ili kvin infanoj. Neimagebla krueleco.

En Rusio, multaj el miaj konatoj, kiuj protestas kontraŭ la milito, timas. La polico venas al ilia hejmo kaj petas subskribi, ke ili ne partoprenos „en la agoj”. Al preskaŭ duono de miaj amikoj ili venis. Mi konas okazojn, kiam manifestaciantoj kontraŭ la milito estis forte batitaj, kiam ili revenis hejmen. Sur la pordoj de la domoj de la manifestaciantoj estas skribitaj minacoj. Hieraŭ la Nobel-premiito pri paco Dmitrij Muratov (ni renkontiĝis plurajn fojojn, kaj ni konas unu la alian iomete) estis superverŝita per ruĝa farbo kaj acetono.

Senpagaj petrolo kaj gaso montriĝis malbeno por Rusio. Kreskis generacioj da individuoj, kiuj ne scipovas labori, sed kutimas esti pagataj pro lojaleco al la aŭtoritatoj. 70 % de la loĝantaro ne legas librojn. Ili ne scipovas pensi, empatii, estas duonalfabetaj kaj kruelaj. Kaj eĉ se okazus miraklo, kaj fariĝus necese serĉi novan prezidanton por Rusio, la loĝantaro elektos similan.

Ni ne povas eliri el ĉi tiu problemo per ni mem. Mi scias, ke kelkaj homoj en Eŭropo kaj Azio estas iom naivaj pri tio, kio okazas ĉi tie. Sed mi mem ne povis kredi je milito en Ukrainio, kvankam mi jam multfoje legis avertojn pri ĝi en la lastaj jaroj. Mi ne povis kredi, ke vivantaj homoj povus havi la manojn ligitaj, ĉifonon ĉirkaŭvolvita ĉirkaŭ la kapoj, kaj esti pafataj de malantaŭe en la kapo. Mi ne povis kredi, ke eblas bati loĝdomojn, loĝejojn dum du monatoj per obusoj, pafi vivantajn senhelpajn homojn. En la lasta jarcento, ĉiu ŝtato faris tion, kion ĝi volis por si aŭ por siaj najbaroj. Multaj loĝantoj de mia lando, kiel somnambuloj, restas en sia ĉiutaga vivo kaj ne rimarkas sian respondecon. Ili ĝojas pri la doloro kaj morto de ukrainoj, ĉar oni diris al ili en televido, ke ukrainoj estas la novaj faŝistoj. Faŝistoj akuzas sian viktimon pri faŝismo.

Multaj antaŭdiras en Rusio la intensecon de malamo kontraŭ tiuj, kiuj estas kontraŭ la milito. Eble estos interna milito. Aŭ pli ĝuste nokto de Bartolomeo. Mi ne scias, kion alian mi povas fari, sed mi skribas kaj al vi kaj en Rusio. Mi esperas fantoman miraklon. Mia patrino havis naskiĝtagon hodiaŭ, sub la pafado.

La milito daŭras, kaj multaj rusianoj certas, ke la venko okazos kaj ke Ukrainio falos. Ili eltiras siajn telefonojn kaj montras al mi fotojn kaj filmetojn de brulantaj ukrainaj tankoj.

Iama kolegino mia, responde al miaj vortoj, ke rusaj obusoj mortigis pli ol 200 infanojn, respondis, ke ŝi estis traktata malbone kiel rusino en ukraina feriejo antaŭ multaj jaroj kaj tial ŝin ne ĝenas la milito. Kiam mi afiŝis videon de infanoj de Mariupol en mia socia retpaĝo, kelkaj el miaj sekvantoj komencis blasfemi kaj skribi kolerajn vortojn.

La novaĵoj diras, ke la populareco de Putin kreskis je pliaj 3 % kaj atingis 79 %. Surstrate mi vidis navedbusojn kun la Z-signo, la simbolo, kiu markas la rusiajn trupojn en Ukrainio. Iom amuze: mi vidis grandan rubkamionon ĉi-semajne, kun grandega Z.

La subtenantoj de Putin iĝas pli kaj pli agresemaj en Interreto kaj en konversacioj. Plurfoje kiam mi afiŝas pri la bezono de paco en mia socia retpaĝo, nekonataj personoj lasas malpurajn malbenojn aŭ minacojn en la komentoj.

La rezultoj de alia, pli sendependa sed nerekta enketo montras, ke pli ol 30 % de la loĝantoj de Rusio ŝatus tuj ĉesigi la militon sen ajnaj kondiĉoj, inter ili estas multaj modernaj junuloj el grandaj urboj kaj malriĉuloj. Kaj mi pensas, ke tio aspektas kiel la vero.

Malgraŭ la sankcioj, ni ankoraŭ havas sufiĉe da manĝaĵoj, sed mankas sufiĉe da markhavaj vestaĵoj. Diras la loĝantaro: „Kial ni estas punataj?” Sed mi pensas, ke la sankcioj helpos Rusion rapide forigi la preskaŭ narkotan dependecon de vendado de petrolo kaj gaso. 70 % de la rusa buĝeto dependas de la vendado de naturaj rimedoj. La rusianoj mem produktas nenion prudentan: ili simple elpumpas la subgrundon, kaj tio estas grandega „senpaga” monfonto. Pro tio, de preskaŭ 20 jaroj, la ruza registaro pagas grandegajn salajrojn al policanoj kaj televidaj propagandistoj, sed ne zorgas pri la homoj.

Amiko mia estis maldungita el la biblioteko pro kontraŭmilita letero. Kaj aliaj konatoj, kiuj dum multaj jaroj laŭleĝe helpas al rifuĝintoj, de multaj jaroj ne ricevis ŝtatajn subvenciojn.

Mi antaŭe bedaŭris, ke mi ne havas tempon por aliri la aŭtoritatojn, deputitojn, aŭ la edukan medion, sed nun mi estas kontenta, ĉar mi estus tuj elpelita pro miaj kontraŭmilitaj deklaroj. Mi laboras kiel simpla interreta administranto. En la nuna Rusio estas neeble labori en la publika sfero sen montri sindediĉon al la aŭtoritatoj, do mi laboras en la plej ofta niĉo de la rusa ekonomio.

Konata aktivulo pri homaj rajtoj, Lev Ponomarjov, forlasis Rusion. Li jam estis enkarcerigita kaj ricevis multajn minacojn, ke li estos mortigita. Alia konato nun estas en aresto kaj alfrontas ĝis 10 jarojn en malliberejo pro disvastigo de informoj pri la murdoj en Buĉa kaj pri la fakto, ke rusiaj trupoj bombadis loĝkonstruaĵojn.

La loĝantaro de Rusio scias, ke loĝejoj estas bombataj en Ukrainio. Sed ili ne volas pensi aŭ paroli pri tio. Ili ĝojas, ke granda forta registaro pensas por ili, ke ili estas reprezentantoj de popolo, kiu povas sklavigi alian popolon.

Estas tro da senatentaj civitanoj en Rusio. Ili ne rimarkas la tutan respondecon pri tio, kio okazas. Kaj la inteligentaj homoj, kiuj restis en Rusio, ne povos ĉesigi teruron, kiu minacas la estontecon de la tuta tero.

Post kiam mi eksciis, ke miaj parencoj transloĝiĝis de la plej danĝera distrikto de Ĥarkivo al najbara relative sekura regiono, tri tagojn mi nur dormis, resaniĝante de miaj zorgoj. Mi akceptas mendojn de produktoj per Interreto kaj telefone, konsilas klientojn pri la kvalito, kolektas kaj certigas liveron de produktoj per kurieroj. La laboro estas facila, sed mi provas fari ajnan laboron interesa, kaj tio ŝajnas funkcii. Mi preferus analizan aŭ homrajtan laboron, sed nun ne estas loko por tio en Rusio.

Aktivulojn pri homaj rajtoj, kiujn mi konas, dum la pasinta jaro estis nomitaj „eksterlandaj agentoj”. Ili ne ricevas subvenciojn de la ŝtato, estas forpelitaj el siaj ejoj, kaj ili ne scias kiel perlabori monon kaj helpi homojn samtempe. Mi konas ankaŭ dudekon da aktivuloj, kiuj helpis ukrainajn rifuĝintojn kaj devis foriri al Eŭropo. Ĉe organizantoj de malgrandaj protestmovadoj aŭ sendependaj ĵurnalistoj oni farbas la literon „Z” sur la pordon de iliaj loĝejoj, oni minacas kaj batas ilin.

Hieraŭ, la 9a de majo, estis granda festado de la venko de Sovetio super faŝismo. Jam kelkajn tagojn antaŭ la ferioj, policistoj vizitis ĉiujn „nefidindajn” homojn, kaj petis ilin ne konduti „malsocie”. La polico venis al multaj el miaj amikoj. Kaj hieraŭ mia amikino, kiu jam estis arestita antaŭ 2 monatoj, estis arestita en la metroo. La polico tenis ŝin ĉe la policejo ĝis la festo finiĝis, kaj tiam ili lasis ŝin iri hejmen. Dum ŝi estis en malliberejo, mi serĉis por ŝi advokaton, sed montriĝis, ke ĉiuj advokatoj kaj defendantoj estas okupitaj, ĉar preskaŭ ĉiuj publikaj aktivuloj estis arestitaj surstrate.

Entute, ekde la 24a de februaro, 1731 aferoj estis iniciatitaj sub la artikolo „misfamigo de la rusa armeo”. Preskaŭ ĉiuj ricevis monpunojn de ĉirkaŭ 30 000 rubloj. Tio estas proksimume unumonata salajro de meza rusiano. Krome ekzistas 112 krimprocesoj por organizado de kontraŭmilitaj eventoj, pro kiuj oni donos 10-15 jarojn en malliberejo. Estas malpermesite afiŝi fotojn aŭ filmetojn pri mortigitaj aŭ vunditaj civiluloj en Interreto. La ŝtato tuj malliberigas tiujn, kiuj faras tion.

Vi eble pensos, ke mi troigas aŭ eĉ trompas vin. Sed ne. Se vi venus al Rusio, vi povus rigardi la faktojn per viaj propraj okuloj.

De kiam Putin ekregis, sendependaj rusaj amaskomunikiloj estas detruitaj, kaj progresemaj rusianoj rifuzas plu spekti televidon kaj iris al Interreto. Ofte mi estas tentata konsideri unu vidpunkton, sed mi devigas min provi vidi kaj aŭdi plurajn flankojn. Mi abonas rusajn kaj ukrainajn telegramajn kanalojn. Mi povas kompari la nivelon de agresemo, mi povas vidi, ke multaj aferoj ne tre kongruas.

Putin asertas, ke regas faŝismo en Ukrainio, sed donas neniujn kriteriojn por faŝismo, nek iujn pruvojn. Ne okazis detalaj esploroj aŭ ne ekzistas pruvoj, ke Ukrainio prepariĝis por ataki Rusion.

Kiam la milito estos finita, neimageblaj klopodoj devos esti faritaj por savi la bonon, kiu estis kaj estas en Rusio. Rusio estas kiel persono sana, respektata en la pasinteco, nun afliktita de rabio aŭ encefalito. Ĉu iu respondos kaj helpos? Kaj ĉu estos sufiĉe da forto, ĉar ĉiu lando havas multajn proprajn problemojn kaj malĝojojn.

Mi resumas 100 tagojn de la milito. Analizante la nunajn ŝanĝojn en socioj, mi vidas teruran proksiman estontecon por Rusio kaj tre malfacilan por Ukrainio. Oni ne povas diri, ke la milito estis afero de hazardo kaj aperis kiel hazarda karto en la ludo, ĉiuj antaŭkondiĉoj estis pretaj por ĝi. Sed la rezulto de la antaŭkondiĉoj estis tiel monstra, ke eĉ nun mia kapo kaj animo apenaŭ povas akcepti ĝin. Multaj el miaj amikoj pensas same.

Antaŭ cent tagoj mi imagis, ke la ĉielo tuj falos sur la kapon de la krimuloj, kiuj deĉenigis la sendistingan murdadon de civiluloj. Mi ne povis dormi nokte, mi kaptis la telefonon por scii la plej novan situacion de miaj parencoj kaj amikoj. La energio de malĝojo devis trovi eliron. En mia afero tio fariĝis mil leteroj. Ĉiutage mi provas skribi malgrandajn notojn en la sociaj retejoj pri tio, kio okazas. Mi ne uzas la vorton „milito” aŭ aliajn terminojn, pro kiuj mi povus formale esti monpunita, sed en la rusa vi povas trovi milojn da vortoj kaj analogioj, por ke miaj samideanoj komprenu min kaj sentu subtenon. Ankaŭ miaj amikoj iniciatas renkontiĝojn, komunikadon kun konatoj kaj fremduloj, kaj gravas por mi povi paroli pri eventoj kaj miaj sentoj kaj aŭskulti aliajn homojn. Oni devas esti singarda farante novajn amikojn.

Multaj miaj rusaj amikoj kaj konatoj fariĝis volontuloj kaj helpas rifuĝintojn. Mi respektas ilin pro ĉi tiu decido, sed mi pensas, ke la plej granda helpo al la rifuĝintoj povas esti ĉesigi la militon.

Mi devis ankaŭ interrompi komunikadon kun kelkaj el miaj pasintaj amikoj. Unu diris al mi, ke alia, pli agresema persono povus esti en lia loko, kaj denunci min al la polico. Al ĉiuj miaj bonaj amikoj, kiuj ne estas indiferentaj al la socio, unu aŭ du fojojn la polico venis al la domo kaj almenaŭ faris moralan premon. Dum ĉi tiuj 100 tagoj, tri bonaj amikoj miaj faris decidon kaj forlasis Rusion, por jaro aŭ por ĉiam. Unu tuj post kiam ŝi estis timigita hejme de la polico. Kompreneble, tio aspektas nur kiel ŝerco de ekstere, sed fakte tia rakonto klarigas multon pri la moderna Rusio: ni kutimiĝis al ĉiaspecaj persekutoj kaj kiam neniu estas batita aŭ malliberigita, sed nur arestita, jen bona situacio.

Hieraŭ mi vidis komercan centron tute forbruligitan en Moskvo. Neniu kredas, ke ĝi hazarde ekbrulis.

La mondo ĉirkaŭe malrapide sed nerenverseble ŝanĝiĝas. Kvankam mi ne povas diri kun certeco, ke la krizo venas, tamen iuj okazaĵoj ŝajnas atesti tion. Jam de kelkaj semajnoj la liftoj en nia pluretaĝa konstruaĵo rompiĝas unu post la alia kaj ne funkcias. Rezervaj pecoj por riparoj mankas. Elektraj trajnoj iom post iom ĉesas funkcii pro manko de eksterlandaj vicpecoj.

Kvankam daŭrigeblas la nutraĵĉeno, mi rimarkas la suspendon de iuj provizantoj. Prezoj altiĝis je 20 % kaj daŭre altiĝas. Nia salajro estis duonigita pasintmonate. Kvinono de la laboristoj estis maldungita kaj la ceteraj devas labori duoble pli.

Tamen la plimulto de la rusianoj estas senzorgaj. Ili estas lulataj de la televido kaj la certeco, ke „la speciala operaco estos ĉesigita” kaj ke ene de unu jaro oni anoncos ne nur la akiron de Krimeo, sed de la tuto de Ukrainio, aŭ almenaŭ de ĉiuj ukrainaj maraj feriejoj.

Ĉi tiuj 100 tagoj estis kaj malfacilaj kaj brilaj. Brilaj, ĉar la tagoj helpis min kompreni miajn amatojn, doni al ili kuraĝon. Mi trovis mirindajn novajn amikojn, rekonsideris la mondon ĉirkaŭ mi, miajn iluziojn. Sed mi timas, ke mensogoj povas trompi normalajn homojn. Mi timas, kio venos, kaj en Rusio kaj en Ukrainio: malsato, ĉagreno, la perdo de bonaj najbaraj rilatoj.

Dum la pasintaj 100 tagoj ĉirkaŭ 100 000 homoj mortis, slavoj. Ilin trafis obusoj aŭ kugloj, ili brulis en aŭtoj aŭ sufokiĝis aŭ mortis pro soifo sub la rubo. Ili mankas al mi, kvankam ni ne konis multajn el ili, mi povis kompati ĉiujn, kiuj mortis senkulpe, sed mi ne donas al mi ripozon – ni devas pensi kaj fari, por ke la ceteraj estu savitaj.


---

# La ekonomia kresko malpliiĝos

**Published:** 2022-08-01

**URL:** https://www.monato.be/2022/013173.php?p

**Author:** Evgeni GEORGIEV

**Categories:** Aktuale, UNUIĜINTAJ NACIOJ, Ekonomio

Laŭ la lasta UN-raporto pri la tutmonda ekonomia situacio kaj perspektivoj, la kresko de la monda ekonomio ĉi-jare estos 3,1 % anstataŭ 4 %, kion oni prognozis en januaro. La ĉefa kaŭzo estas la milito en Ukrainio.

La milito malhelpis la delikatan resaniĝon de la ekonomio post la kovima pandemio, provokis humanitaran krizon en Eŭropo kaj kaŭzis prezaltiĝon de nutraĵoj kaj aliaj varoj.

Ĉi-jare la monda inflacio eble atingos 6,7 %, kio ege superas la averaĝan indicon de 2,9 % en la periodo 2010-2020, pro la abrupta altiĝo de la prezoj de nutraĵproduktoj kaj energio.

Laŭ la ĝenerala sekretario de UN, António Guterres, la milito akrigas la ekstreman vundiĝemon de la evoluanta mondo, kaj estas bezonataj rapidaj kaj decidaj agoj por certigi stabilan fluon de nutraĵoj kaj energio. La pli altaj prezoj de energio kaj nutraĵoj tre malfavore influas la evoluantajn landojn, kiuj importas krudmaterialojn. La perspektivoj akriĝas pro la malboniĝo de la nutrosekureco, aparte en Afriko.

La rusia invado al Ukrainio kaŭzis, krom la tragedio de viktimoj kaj vastiĝanta humanitara krizo kun pli ol 6 milionoj da rifuĝintoj, gravajn damaĝojn al la ekonomio de ambaŭ landoj.

Raporto de la Departemento pri Ekonomiaj kaj Sociaj Aferoj (DESA) de UN traktas ankaŭ la kromajn efikojn de la milito en Ukrainio, kiuj influas diversajn regionojn. La prezaltiĝo de energio estas ŝoko por EU, kiu dum 2020 importis preskaŭ 57,5 % de la energikonsumo. Preskaŭ kvarono de la energikonsumo en Eŭropo dum 2020 konsistis el petrolo kaj gaso importataj el Rusio. En la raporto oni mencias, ke la EU-landoj en Orient-Eŭropo kaj la balta regiono grave suferis, ĉar la nivelo de inflacio en ili jam konsiderinde superas la averaĝan indicon de EU.

En la evoluantaj kaj malplej evoluintaj landoj la alta inflacio reduktas la realajn enspezojn de la mastrumoj. Tio aparte koncernas la evolulandojn, kie malriĉeco estas plivastigita, kaj la plialtiĝo de la salajroj restas limigita. Krome la fiska subteno por mildigo de la efiko de la pli altaj prezoj de petrolo kaj nutraĵoj ne sufiĉas.

La prezaltiĝoj de nutraĵoj kaj energio kaŭzas ankaŭ nerektan efikon al la cetera parto de la ekonomio. Tio estigas problemojn por la postpandemia resaniĝo, ĉar en neproporcie alta grado suferas mastrumoj kun malaltaj enspezoj.

La milito okazas en tempo, kiam la mondaj emisioj de karbona dioksido (CO 2 ) troviĝas je rekorde alta nivelo. Krome la pliiĝo de la energiprezoj efikas ankaŭ al la mondaj klopodoj en la batalo kontraŭ klimatŝanĝo. En la raporto oni prognozas, ke landoj klopodos vastigi la liverojn de energio sur fono de altaj petrol- kaj gas-prezoj, kaj pro tio la produktado de fosiliaj brulaĵoj verŝajne pligrandiĝos baldaŭ.

Interalie, la altaj prezoj de nikelo kaj aliaj metaloj malbone influas la produktadon de elektraj aŭtoj, kaj la plialtiĝo de la nutraĵprezoj limigas la uzon de biobrulaĵoj.


---

# Nova prezidanto: ĉu espero aŭ malespero?

**Published:** 2022-08-01

**URL:** https://www.monato.be/2022/013174.php?p

**Author:** Maksat KUDAJBERGEN

**Categories:** Aktuale, TURKMENIO, Rusoj kaj turkmenoj kunregas

En Interreto troviĝas multo pri Turkmenio, sed tre malfacilas trovi ion fidindan. Ni provu kolekti en tiu ĉi eseo tion, kion ni scias certe pri tiu mez-azia lando, pri ĝia politika sistemo kaj pri ĉiutaga vivo de la popolo tie.

Sciencistoj ĝenerale konsentas, ke ĝis la dudeka jarcento unuigita turkmena nacio ne formiĝis. Dum multaj jarcentoj diversaj lokaj triboj kaj klanoj submetiĝis nek al persaj ŝahoj, nek al ĥivaj ĥanoj 1 , sed restis liberaj nomadoj, subtenantaj sin per sklavkomerco. Malsame ol kazaĥoj kaj aliaj nacioj de Mez-Azio, turkmenaj triboj obstine batalis kontraŭ rusaj konkerprovoj, sed devis koncedi sian malvenkon post la buĉado en la fortikaĵo Gok-Tepe en 1881. Kvankam la rusa carregistaro konstruis ĉe loka komerca vojkruciĝo la unuan urbon kaj nomis ĝin Aŝĥabado (laŭvorte en la persa „Amurbo”) kaj establis tie la administran ĉeflokon de la nova kolonia distrikto, ĝenerale la ĉiutaga vivo de la turkmena popolo ne ŝanĝiĝis. Pro malproksimeco de la centro, tie formiĝis du apartaj viv- kaj reg-manieroj, la rusa en Aŝĥabado kaj la antaŭa, loka, turkmena, ekster la ĉefurbo, kiu parenteze portis en la jaroj 1919-1927 la nomon Poltorack, memorigante la rusan revoluciulon Pavel Poltorackij. Ankaŭ la bolŝevika reĝimŝanĝo ne estis turkmena afero. Tion alportis rusaj komunistoj kaj ĝis la fino de tridekaj jaroj Moskvo ne konfidis la potencon al lokuloj.

Dum la sovetia regado oni kontentiĝis pri du aferoj: la stabila defendo de la afgana limo kaj seninterrompaj kotonliveraĵoj. Oni facile akceptis la fakton, ke la povvertikalo restas senŝanĝa: la kolĥozestro anstataŭigis la vilaĝan bejon, la triba ŝejko fariĝis distrikta partia sekretario kaj la ĥano nomiĝis nun „unua sekretario” kaj sidis en Aŝĥabado, en duetaĝa konstruaĵo, ne plu en silktendo.

La dudeka jarcento kunportis ĉiujn civilizaciajn atingojn: modernan instruadon, sanzorgon, industriigon, novajn teknologiojn ktp. La prezo por ekhavi tion el la sovetiaj manoj estis la neeblo formi propran intelektularon enradikiĝintan en la turkmena historio kaj tradicio. La supera instruado estis atingebla nur en la rusa kaj la kolonia rusa lingvo superpezis ĉiujn aliajn en la kultura kaj politika vivo. Pretekste de amika internacia kunvivado la rusa estis deve uzata eĉ en la lokaj aŭtoritataj organoj.

La sendependeco alvenis al Turkmenio neatendite. La turkmena komunisma partio apenaŭ vekiĝis el la breĵneva stagnado, kiam okazis perestrojko, kaj antaŭ ol Aŝĥabado havis tempon por pripensi kaj decidi, Turkmena Sovetia Socialista Respubliko ĉesis ekzisti kiel parto de Sovetio kaj sendependa Turkmenio naskiĝis. Okazis voĉdono kun la demando pri sendependeco, 87 % de la civitanoj jesis, sed tio estis salto en profundan akvon. Tamen tiam ŝajnis, ke por la lando ĉiuj vojoj estas malfermitaj. Tergaso kaj kotono fariĝis stabila bazo por la ekonomia disvolviĝo, Turkmenio ne havis iujn ajn landlimajn disputojn aŭ internaciajn problemojn. La politika gvidado restis sekure en manoj de la eksa unua sekretario de la Centra Komitato de la Komunista Partio de Turkmena SSR, la unua prezidento de Turkmenio ekde oktobro 1990: Saparmurat Nijazov. Ŝajnis, ke la turkmenoj havas pli da bonŝancoj ol la kazaĥoj, kiuj estis nacia malplimulto en sia propra patrujo, aŭ ol taĝikoj, kiuj batalis unu kontraŭ la alia en senĉesa interna milito, aŭ ol azerbajĝanoj, kiuj perdis kvinonon de sia teritorio al Armenio.

Nijazov estis perfekta produkto de la sovetia sistemo. Li naskiĝis en 1940, ne konis sian patron, kiu pereis batalante kontraŭ faŝistoj ie en Kaŭkazo en 1941, kaj perdis sian patrinon kun du pli maljunaj fratoj dum la detrua tertremo en 1948. Li kreskis en orfejo, estis ekzempla pioniro, studis en la leningrada politekniko, estis ekzempla komsomolulo, fariĝis inĝeniero pri energetiko, revenis al Aŝĥabado kaj eniris la partian laboron. Li ne konis alian realon, nur la sovetian. Li ne konis aliajn landojn, ekonomiajn sistemojn, vivmanierojn. Ĉion, kion li havis aŭ atingis, li ŝuldis al la komunista partio kaj al la sovetia patrujo.

Dum 16 jaroj, kiam Nijazov regis la landon, li kreis sistemon, kiu donis al li senliman potencon. La parlamento havis du ĉambrojn, la Popolan Konsilion kun 2500 membroj (en lando kun 5,5 milionoj da loĝantoj!) kaj la Meĝlison (la Asembleon) kun 125 membroj. Li mem aprobis ĉiun unuopan kandidaton, kaj en ambaŭ ĉambroj Nijazov mem nomumis la superajn estrojn. La prezidento estis samtempe ĉefministro, li havis rajton nomumi kaj eksigi ministrojn, juĝistojn en ĉiuj niveloj, membrojn de ĉiuj kortumoj, distriktajn kaj urbajn estrojn ktp, sen ies konsilo aŭ permeso. Li mem decidis pri ĉiuj infrastrukturaj projektoj, donis permesojn al investantoj kaj ordonojn pri kultivado kaj produktado, ricevis enspezojn el la gaskomerco. Li ne nur povis diri kiel Ludoviko la 14a „La ŝtato estas mi”, li rajtis diri „La ŝtato estas mia”. Kvankam Turkmenio estas la sesa tergasposedanto en la mondo, la riĉeco el la gaskomerco ne trafis al la turkmena popolo, sed nur al la eta grupo ĉirkaŭ la prezidento. En la lando ne ekzistis mezklaso, la loĝantoj devis kontentiĝi per senpagaj benzino, salo kaj energio kaj la ŝtato fiksis la prezojn de bazaj produktoj kiel pano, faruno kaj oleo. Nijazov, kiu regis landon kun ŝajne senlimaj naturaj rimedoj, senigis la plimulton de la maljunuloj je iliaj pensioj, fermis ĉiujn malsanulejojn, lasante nur unusolan hospitalon en la ĉefurbo, mallongigis la duanivelan instruadon ĝis nur naŭ jaroj kaj la universitaton ĝis du jaroj da teorio kaj du jaroj da praktiko, nuligis ĉiujn eksterlandajn diplomojn, ĉesigis aktivecon de la Scienca Akademio, de ĉiuj teatroj, de la ŝtata opero kaj filharmonio.

Nijazov, dumviva prezidanto kun la oficiala titolo „ Turkmenbaŝi ”, gvidanto de la turkmenoj, mortis en 2006. La dua persono en la lando, la estro de la Meĝliso, subite deklaris sin malinda je la funkcio de aganta ŝtatestro. Tamen malgraŭ tio li estis akuzita pri misuzo de sia aŭtoritato kaj la funkcion de aganta prezidanto kaptis la vicĉefministro pri sanaferoj Gurbanguli Berdimuĥamedov. Li venkis en la prezidanta voĉdono kaj fariĝis prezidanto en 2007. Gurbanguli nuligis la frenezajn reformojn de sia antaŭulo en sektoroj de kulturo, instruado kaj sanzorgo, sed konservis la ekonomian sistemon, kiu fariĝis por li nun kiel korno de abundeco. Kiel antaŭe, la plej gravaj turkmenaj vendaĵoj estis gaso kaj kotono. Nur 8 procentoj de la Malneta Enlanda Produkto venis el agrikulturo, kiu tamen dungis duonon de la tuta laborforto. Preskaŭ la tuta industrio apartenis al ŝtataj strukturoj. Ĝis nun la registaro eldonas nur kelkajn ekonomiajn indikilojn, kiuj restas tute nekontroleblaj fare de internaciaj financaj organizaĵoj, sekve neniu eksterlande scias ion pri la turkmena ekonomio. Korupto okazas ĉie: oni devas pagi por ekzamenoj en lernejoj kaj universitatoj, por kirurgiaj operacioj kaj denteltiroj, por ricevi stirpermesilon, por rajti aĉeti flugbileton ktp.

Ĉi-jare en februaro Gurbanguli Berdimuĥamedov neatendite anoncis, ke la tempo alvenis por malfermi la pordon de politika vivo al junuloj, kaj decidis organizi eksterordinarajn prezidentajn elektojn en marto. Subite la Demokratia Partio proponis sian kandidaton, la kvardekjaran Serdar Berdimuĥamedov, la filon de la prezidanto. Dum kelkaj sekvaj tagoj oni sukcesis trovi aliajn kandidatojn, sed la juna Berdimuĥamedov facile kolektis preskaŭ 73 % de la voĉoj kaj la 19an de marto estis deklarita la sekva prezidanto de Turkmenio.

Serdar Berdimuĥamedov studis en la Turkmena Agrikultura Universitato, poste li laboris en diversaj ŝtatinstitucioj de la agrikultura sektoro. En 2008 li komencis diplomatan laboron en la turkmena ambasado en Moskvo, samtempe studante en la Rusa Diplomata Akademio. En 2011 Berdimuĥamedov estis sendita al la turkmena misio ĉe Unuiĝintaj Nacioj en Ĝenevo, kie li eniris la dujaran programon „Eŭropo kaj internacia sekureco” en la Ĝeneva Centro pri Sekureca Politiko. Post kiam Serdar revenis Turkmenion en 2013, li alprenis la postenon de vicministro pri eksteraj aferoj kaj samtempe lia patro prezidanto nomumis lin vicestro de la Ŝtata Oficejo pri Fosiliaj Brulaĵoj, unu el la plej riĉaj institucioj de la lando. En sekvaj jaroj la juna Berdimuĥamedov fariĝis parlamentano, subkolonelo, ree vicministro pri eksteraj aferoj, vicestro de la plej granda kaj grava distrikto en Turkmenio, ministro pri industrio, finfine vicĉefministro pri ciferecigo kaj ekonomio kaj estro de la Plej Alta Kontrolkomitato.

La unuan tagon de sia prezidanteco Serdar Berdimuĥamedov akceptis la akredit-leterojn de la nova afgana taliba ambasadoro. La unua kaj ĝis nun la sola ŝtatestro, kiu vizitis Aŝĥabadon por renkontiĝi kun la nova prezidanto, estis la barata prezidanto Ram Nath Kovind. Serdar faris sian unuan oficialan vojaĝon al Moskvo por interparoli kun prezidanto Putin. En la interna politiko li eksigis kaj nomumis kelkajn ministrojn. Por plia „plibonigo de la nacia moraleco” li malpermesis al virinoj veturigi aŭtojn, eĉ sidi en la antaŭa sidloko.

Ĉion tion ni scias. Tamen, kiel en ĉiuj fermitaj reĝimoj, kie mankas la baza kredebla informo, en Turkmenio cirkulas onidiroj. Oni diras, ke la pli maljuna Berdimuĥamedov estas la ekstergeedza filo de Nijazov. Ke Nijazov ne nature mortis, sed estis mortigita. Ke ambaŭ Berdimuĥamedov-oj ne gravas kaj estas nur pupoj en la manoj de la ĉiama kaj neŝanĝebla vicĉefministro kaj ministro pri eksteraj aferoj Raŝid Meredov, kiu ĉiam estas malantaŭ la prezidanto, kvazaŭ kontrolante la ĉefestron, ĉu tio estas Nijazov, Gurbanguli aŭ Serdar. Oni esperis gravan malsanecon de la maljunulo, kaj la ondon de modernigado fare de la kvardekjara junulo, kiu ja loĝis en Okcidento, studis ĉe la veraj profesoroj kaj parolas la anglan.

Kia estas la turkmena estonteco? Laŭ mia opinio: la sama kiel la estanteco. Por Gurbanguli la plej grava afero en lia vivo estis kaj estas mono. Admirado, famo, flatado estas ĝuindaj kaj agrablaj, sed lia sola vivcelo estas riĉeco. Turkmenio estas por la pli maljuna Berdimuĥamedov kaj por lia familio ekonomia projekto. Interna stabileco ŝajnas certa, la loĝantaro ne malsatas kaj kontentiĝas pri paca vivo, en la nesciado pri ĉio, kio ekzistas eksterlande. Interreto? Ne mankis Interreto al tiu, kiu ne havas komputilon. Berdimuĥamedov patro trovis senĉesan fonton de enspezoj, la tergason, kaj volas, ke la monrivero enfluu seninterrompe en la familian poŝon. Li starigis la propran filon en la prezidantan lokon por instrui lin, kontroli lin kaj doni al li tempon, ĝis Serdar sola kapablos regi la komercon. „Ne timu tiel nomatan internacian publikan opinion kaj interparolu kun la taliboj, agnosku ilin. Vi bezonos ilian permeson kaj kunlaboron por malfermi la sekvan vojon por turkmena gaso al Barato. Sed memoru pri la pli maljuna frato kaj plaĉu al la rusoj, kiuj ĉiam pretas malfaciligi vian vivon, se ili sentas ke vi agas kontraŭ iliaj interesoj.”

La projekto certe sukcesos. Serdar estas viro de meza aĝo, havas tempon kaj por lerni regregulojn kaj por gvidi la komercon. Li havas kvar infanojn, sendube oni trovos inter ili iun por daŭrigi la familiajn aferojn ...


---

# Malfavoraj politikaj prognozoj

**Published:** 2022-08-01

**URL:** https://www.monato.be/2022/013175.php?p

**Author:** Leonardo ARAYA

**Categories:** Aktuale, ĈILIO, Politiko

En Ĉilio nun estas kompleksa politika situacio. La 15an de junio la parlamento pluigis la krizan staton, kio permesas al prezidanto Gabriel Boric uzi por sekurecaj taskoj la armeon subtene al polico en Araŭkanio kaj en la komunumoj Araŭko kaj Biobio en la regiono Bio-Bio, alianome „Makrozono Sudo”.

Tio estas reago al multiĝo de kamparaj perfortaj okazaĵoj 1 plejparte rilataj al konflikto inter kompanioj prilaborantaj lignaĵojn 2 , kaj indiĝenaj mapuĉaj komunumoj. Ĉi tiu konflikto ne estas nova kaj daŭras ekde la hispana konkero en la 16a jarcento kaj la ĉilia koloniado en la 19a. Dum la lastaj jaroj ĝi intensiĝis, kun gravaj faktoj kiel la murdo de la geedzoj Luchsinger-McKay en 2013 aŭ tiu de Camilo Catrillanca en 2018.

Nun, la kriza stato celas precipe haltigi plifortiĝon de radikalaj organizaĵoj kiel Coordinadora Arauco-Malleco (Kunordigo Arauco-Malleco), kies ĉefo, Hector Llaitul, parolis la 11an de majo pri la neceso prepari armitan rezistadon kontraŭ la ĉilia armeo por protekti la aŭtonomion de la mapuĉa nacio.

Verŝajne, la krizo ne malakriĝos rapide, kaj tio estos granda problemo por la registaro de Boric, kiu kampanjis kun promeso de dialogo kaj traktadoj por solvi politikajn problemojn kiel indiĝena konflikto, migrada krizo, aŭ la grandaj protestoj, kiuj multiĝis ekde la grava socia krizo de oktobro de 2019 3 .

En Ĉilio kreskas polusiĝo, same kiel perforto kaj ekstremaj politikaj ideologioj ankaŭ pro tio, ke la tradicia politika klaso perdis sian influon sur la „novan” generacion de politikistoj kiel Gabriel Boric, maldekstra studenta aktivulo, aŭ José Antonio Kast, dekstra apologiisto de la diktaturo de Augusto Pinochet. La polusiĝo manifestiĝis en la lastaj ĝeneralaj elektoj de 2021, kaj en la kampanjo de la plebiscito de 2020 por ŝanĝi la politikan konstitucion de 1980, proklamitan de la registaro de Pinochet.

Estas dubo, ĉu la kriza stato povos efike helpi kaj doni rezultojn. Aktuale, la registaro de Boric anoncis, ke la kamparaj perfortaj okazaĵoj en la „Makrozono Sudo” malpliiĝis je 42 % de la 18a de majo ĝis la 6a de junio. La prognozoj por paco kaj politika solvo de la problemo, tamen, aspektas malfavoraj.


---

# Lando pli danĝera por virinoj

**Published:** 2022-08-01

**URL:** https://www.monato.be/2022/013176.php?p

**Author:** Vasil KADIFELI

**Categories:** Aktuale, TURKIO, Politiko

Laŭ prezidenta dekreto Turkio eliris el la Konvencio de Istanbulo la 20an de marto 2021. Ekde tiam la tribunaloj decidas favore al murdintoj kaj seksperfortintoj de virinoj.

La Konvencio de Istanbulo estas homrajtisma traktato de la Konsilio de Eŭropo kontraŭ perforto al virinoj. Ĝi estis malfermita por aliĝoj la 11an de majo 2011 kaj devigas la ŝtatojn enigi en siajn kriminalajn kodojn aŭ en alispecajn normojn tiajn deliktojn kiel psikologia perforto (art. 33), persekutaj agoj (art. 34), fizika perforto (art. 35), seksrilata krueleco, inkluzive de seksperforto (art. 36), kontraŭvola edz(in)igo (art. 37), difektado de inaj seksorganoj (art. 38), kontraŭvolaj abortigo kaj steriligo (art. 39); seksa molestado (art. 40).

La turka registaro pravigis la decidon eliri el la konvencio deklarante, ke la Konvencio de Istanbulo estas uzata por „normaligi samseksemon” kaj ke ĝi malkongruas kun la sociaj kaj familiaj valoroj de Turkio.

Laŭ la islamistaj politikuloj la loko por virino estas ŝia hejmo: do, se ŝi eliras de tie, „ŝi estas serĉanta ion”. Ĉar ŝi „estas serĉanta ion”, ŝi devas esti kontenta pri tio, kio okazos al ŝi.

Simbolo de la pensmaniero, kiun oni klopodas igi reganta en Turkio, estas la juĝo al la murdinto de Pınar Gültekin. Pınar Gültekin estis virino, kies kadavro estis trovita en arbara areo en la vilaĝo Yerkesik de la distrikto Menteşe la 21an de julio 2020.

La tribunalo koncedis malpligravigon de la krimo, ĉar la viro ricevis „maljustan provokon”. Kiel eblas determini tion? Pınar Gültekin ja ne povis partopreni en la proceso, kaj ŝia konversacio kun la murdinto ne estis registrita. Tamen la tribunalo certiĝis, ke la virino, kiu ankoraŭ vivis dum la murdanto bruligis ŝin, „provokis” lin.

La murdinto de Pınar Gültekin ricevis, danke al la malgravigo, 23-jaran punon (anstataŭ dumviva), kiu eĉ pli malaltiĝos pro la tempo, kiun li jam pasigis en la malliberejo. Fine la krimulo eĉ povus profiti de indulgo, se la partio Naciisma Movado (MHP), kiu subtenas la prezidanton Erdoğan kaj lian partion AKP (ene de la Popola Alianco kadre de la antaŭaj kaj venontjaraj elektoj), petos ĝeneralan „pardonon por la viktimoj de la sorto” kiel elektan investon venontjare.


---

# Restadejo por endanĝerigitaj birdoj

**Published:** 2022-10-01

**URL:** https://www.monato.be/2022/012981.php?p

**Author:** CHO Sung Ho

**Categories:** Aktuale, KOREIO, Medio

La sud-okcidenta marbordo de la korea duoninsulo havas kondiĉojn plej taŭgajn por estiĝo de marskoj. La maro estas relative malprofunda kun averaĝa profundo de nur 44 metroj, kaj la diferenco de marnivelo inter flusa kaj malflusa tajdoj estas granda je 3-8 metroj. Troviĝas estuaroj, al kiuj grundo kaj sablo alfluadas kaj akumuliĝas. Ĉar la sinua formo de la marbordo disigas la forton de la ondoj, sedimentado aktive disvolviĝas, kreante larĝajn, ebenajn marskojn.

Ĉar marskoj estas riĉaj je oksigeno kaj organikaj substancoj, granda nombro da vivaĵoj, kiel fiŝoj, konkuloj kaj marplantoj, dependas de ili por sin nutri kaj reprodukti. Marskoj estas ankaŭ lokoj, kie apudmaraj vilaĝanoj laboras kolektante marestaĵojn aŭ produktante salon.

Agnoskante iliajn ekologiajn valorojn, en julio 2021 Unesko decidis enigi en sian liston pri la Monda Heredaĵo kvar marskojn en Koreio, nome Seocheon, Gochang, Sinan kaj Boseong-Suncheon. La areo de la marsko Sinan estas 1100 kvadrataj kilometroj, dum tiu de la aliaj estas po ĉirkaŭ 60 kvadrataj kilometroj. La kvar marskoj montras ampleksan biodiversecon kun entute 2150 plantaj kaj animalaj specioj inkluzive de 47 endemiaj.

La enlistigitaj marskoj estas ankaŭ restadejoj por migraj birdoj, kiuj vojaĝas longdistance, iuj inter la siberia regiono kaj la suda hemisfero. Ĉiujare ĉirkaŭ unu miliono da migraj birdoj de 300 specioj vizitas la lokojn por pasigi certan tempon dum sia migrado. Plej grave, inter ili troviĝas 27 endanĝerigitaj specioj, kiel kulerbeka kalidro ( Eurynorhynchus pygmeus ), eŭrazia plataleo ( Platalea leucorodia ) kaj orienta kurlo ( Numenius madagascariensis ).

La uneska Komitato pri la Monda Heredaĵo taksis la koreajn marskojn kiel „unu el la plej gravaj kaj signifoplenaj habitatoj por la konservado de tergloba biodiverseco, aparte ĉar ili havas grandan meriton kiel restadejoj por endanĝerigitaj migraj birdoj”.


---

# Urania reĝo

**Published:** 2022-10-01

**URL:** https://www.monato.be/2022/012993.php?p

**Author:** Julius HAUSER

**Categories:** Aktuale, SLOVAKIO, Moderna vivo

Eksterlande agnoskata kaj respektata, hejme preskaŭ nekonata, tiel oni povas koncize karakterizi la slovakon Štefan Boleslav Roman, kiu konkeris la mondon per sia celkonscia laboro kaj sinoferemo. Li fariĝis unu el la plej riĉaj kaj sukcesaj entreprenistoj en Kanado kaj estis konata ankaŭ kiel urania reĝo .

Roman naskiĝis la 17an de aprilo 1921 en malriĉa kampara familio en la malgranda vilaĝo Veľký Ruskov (hodiaŭ Nový Ruskov), situanta en nord-orienta Slovakio. Fininte siajn studojn en bazlernejo, li daŭrigis la studojn en agrikultura mezlernejo. Li interrompis la lernadon en la aĝo de 16 jaroj, kaj en 1937 li kun sia plej aĝa frato migris al Kanado. Unue li laboris en bieno, kelkan tempon soldatservis en la kanada armeo kaj poste laboris en la fabriko General Motors en Oshawa, kies haveno estas rekonata kiel oficiala vojo por enmigrado kaj doganservoj.

En 1945 Roman komencis organizi malgrandan minkompanion en Kanado. Komence de la 1950aj jaroj li aĉetis terenojn en Elliot Lake – en Ontario – kie estis malkovritaj grandaj kuŝejoj de uranio. Li poste fondis Denison Mines Limited , kiu iĝis kompanio posedanta la plej grandan urani-minejon en la mondo. Poste li komencis komerci per oleo, gaso, cemento, brutaro kaj tiel konstruis stabilan industrian kaj financan konsorcion. Roman montris kiel ĝuste taksi investajn ŝancojn. Li estis kuraĝa, entreprenema kaj havis la tiel nomatan sesan senson por fari ĝustajn financajn decidojn. Inter liaj juraj konsilistoj estis ankaŭ Richard Nixon, kiu poste estis prezidanto de Usono.

Li prezentis siajn proprajn ekonomiajn teoriojn kune kun la slovaka politikisto Eduard Löbl en la libro The Responsible Society (la respondeca socio). Li komprenis ekonomion kiel procezon de transformado de naturaj fortoj en produktofortojn kaj perceptis naturajn riĉaĵojn kiel riĉaĵojn de la homaro.

Malgraŭ sia foriro al Kanado en juna aĝo Roman neniam forgesis sian slovakan originon. Lia granda klopodo montri Slovakion kaj slovakojn al la mondo kulminis en 1970, kiam estis fondita Svetový kongres Slovákov 1 (monda kongreso de slovakoj), kies unua prezidanto estis li. Li okupis ĉi tiun gravan postenon 18 jarojn, ĝis sia morto en 1988.

Ekde sia junaĝo Roman estis forte ligita al la grekkatolika eklezio. Okaze de la 1100a datreveno de la alveno de la kristanaj misiistoj Konstantino kaj Metodo en la teritorion de la Grandmoravia Imperio (la hodiaŭaj Slovakio kaj Ĉeĥio), li organizis internacian konferencon en Toronto, kiun partoprenis influaj religiaj kaj laikaj elstaruloj. Papo Paŭlo la 6a nomumis lin kanada laika delegito en la Dua Vatikana Koncilio.

Li montris sian profundan kristanan konvinkon kaj rilaton kun Slovakio per financado de la monumenta Katedralo de Transfiguriĝo de la Sinjoro, en Markham, proksime de Toronto. Ĝi estis konstruita dekoble pli granda ol la preĝejo de lia naskiĝvilaĝeto Ruskov. Antaŭ la finkonstruo ĝi estis konsekrita de papo Johano Paŭlo la 2a, dum lia vizito al Kanado en 1984.

Roman ricevis eksterlande multajn premiojn kaj honorojn. En 1963 papo Johano la 23a aljuĝis al li la ordenon de Sankta Gregorio la Granda. En Kanado li ricevis honordoktorecon en tri universitatoj kaj ordenon de la registaro. Krome kanada kargoŝipo havas la nomon Stephen B. Roman.

La komunisma reĝimo de la iama Ĉeĥoslovakio ne agnoskis la entreprenistajn, religiajn kaj ekzilajn agadojn de Roman en la postmilita periodo – kio kaŭzis, ke lia nomo malaperis el ĉeĥoslovakaj lernolibroj kaj magazinoj pri historio – sed la nova politika reĝimo en Slovakio alte taksas lian grandegan eksterlandan laboron favora al Ĉeĥoslovakio. Du jarojn post lia forpaso oni aljuĝis al li la nacian premion de Slovakio. En 1995 la tiama slovaka prezidanto Michal Kováč omaĝis lian memoron per unuaklasa ordeno de la Blanka Duobla Kruco. En 1996 Matica slovenská 2 (Slovaka fondaĵo) inaŭguris memortabulon en Ruskov kiel simbolon de la slovaka nacia kultura konscio. En 2021 en la historia urbo Martin, oni faris la unuan buston omaĝe al li, en la loka parko de Konstantino kaj Metodo.

La 16an de aprilo 2021 la kompanio Slovenská pošta (Slovaka poŝto) eldonis poŝtmarkon kun la titolo „100a datreveno de la naskiĝo de Štefan Roman”. Ĝia nominala valoro estas unu eŭro, kaj ĝia motivo estas portreto de Roman.

Roman subite mortis pro koratako la 23an de marto 1988 – en la aĝo de 66 jaroj – en Markham, unu jaron antaŭ la falo de la komunisma reĝimo en la iama Ĉeĥoslovakio. Lia tombo troviĝas en Unionville (Ontario, Kanado).


---

# Bela verko ree estas je nia dispono

**Published:** 2022-10-01

**URL:** https://www.monato.be/2022/013065.php?p

**Author:** Gerrit BERVELING

**Categories:** Aktuale, Iom detale pri la libro

Antaŭ multaj jaroj, en 1975, de la edzino mi donace ricevis la duan eldonon de tiu ĉi verko, tralegis ĝin tre atente, ofte uzis ĝin dum mia Esperanto-agado ĉu verkiste, ĉu tradukiste, ĉu redaktante tekstojn de aliaj, kaj ofte mi trovis ĝin bonege utila. Finfine, post kiam dum multaj jaroj la libro min tre bonvole akompanis kaj sufloris, ĝia eksteraĵo malklariĝis, kaj do kia plezuro, ke nun aperis nova eldono, ĉi-foje kun ekstra – kvara – aŭtoro, amiko-kolego Nicola Ruggiero.

Gaston Waringhien iel estas mia „adopta Esperanto-patro”; la lingvon siatempe mi lernis uzi sub gvidado de mia „Esperanto-patro” Jan van Keulen, la siatempa redaktoro de Dia Regno . Sed kiam en julio-septembro 1979 aperis La didaĥeo , mia unua traduko en Esperanto ĉe IABO en Italujo, mi certe ne povis antaŭvidi, ke la lingvo tiel grave rolos en mia vivo. Post mia cerba infarkto antaŭ kelkaj jaroj, la unua lingvo, kiun senerare tajpi mi kapablis, ne estis la gepatra nederlanda, sed ja Esperanto, jen kiel funde ĝi iĝis mia !

Parnasa gvidlibro komenciĝas per Balado . Ĝin nepre ĉiu legu. Ĝi estas bela poezio.

En la prezento de Mauro Nervi oni prave povas legi, ke en la jaro 1932, ĉe la unua eldono, la „sistema studo pri la Esperanta metriko” jam aspektis iel eksmoda. Tamen en Esperanto dum jardekoj ĝi plenumis sian taskon – nia lingvo internacia ja neniel estas laŭ la tutmonda kultur-evoluo. Esperantistoj estas miatakse kutime iom specialaj. Jean Thierry, kiu poste diskoniĝis per sia L'espéranto sans peine , la gvidanto de la programoj en la franca kastelo Greziljono, kie mia edzino kaj mi komencis nian Esperanto-vivon, malkonsilis al mi daŭrigi kiel verkisto aŭ tradukisto, ĉar liatakse mia stilo tro komplikitas, sed mi sekvis la instigon de Waringhien daŭrigi sampade, kion mi ankoraŭ priĝojas.

La Skizo de la Esperanta metriko de Gaston Waringhien miatakse restas mirinde riĉa kaj leginda. Ankaŭ ĉi-foje kun granda plezuro mi ĝin travagadis.

Helpemaj manoj kaj entuziasmaj koroj de Nicola Ruggiero estas nova ĉapitro, kiu kvazaŭ kompletigas la tradician „Fundamenton” de nia Esperanto-poezio. Sub lia akompano ni vidas, kiel nin kiel poezi-amantojn gvidas Parnasa gvidlibro , Kalocsay, Auld kaj Boulton, Ragnarsson kaj de Kock. Ĉi du lastajn li titolas „ribelaj anĝeloj”. Kalocsay konsilis al Régulo Pérez, la tiama eldonisto de Stafeto , „ne eldonigi ankoraŭ” la poemojn de Ragnarsson, sed tiu ne obeis ĉi konsilon; male li komencis novan serion de iom malpli ampleksaj libretoj per ties Ŝtupoj sen nomo . De Kock miascie en Esperanto verkis nur poezion; plej gravas, certe, lia mirinda epopeo, sed ties estiĝo kostis al li sufiĉe da penado ankaŭ metrike. Plurajn erojn plurfoje li re- kaj re-verkadis. Sed la definitiva rezulto certe estas mirinda.

Sub Liberaj versoj venas ĉapitro unue pri Mauro Nervi, kiu, laŭ propra diro, ne plu poezias per sentoj, sed per vortoj. Sekvas la grupo Ibere libere , kiu enhavas ĉefe hispanojn, laŭ Nicola Ruggiero en la poezio de Esperanto per ilia agado estiĝas sintezo.

Sekvas ĉapitro pri epopeoj, en kiu prave Nicola malakceptas la titolon „epopeo” por La infana raso de Auld. Kiel tiajn, tamen, li akceptas La konflikto de la epokoj de de Kock kaj Poemo de Utnoa de Montagut. Laŭ mi, tie ankaŭ Uranogedio de Ricci menciindas.

La ĉapitro pri sonetoj pro mia cerba infarkto por mi estas tro kompleksa. Kiel ajn: tiu ĉapitro en si mem estas tre valora riĉigo de la malnova fidela Parnasa gvidlibro .

La arto poetika de C. E. R. Bumy 1 eĉ post tiom da jaroj restas tute freŝa kaj frandinda kaj La Esperanta rimaro de Gaston Waringhien kaj Roger Bernard restas por ĉiuj verkemuloj mirinde riĉa fonto.

Ni povas nur ĝoji, ke tiu bela verko ree estas je dispono kun la ĝuinda kompletigo aldonita.


---

# Restaŭri indiĝenajn nomojn en taksonomio

**Published:** 2022-10-01

**URL:** https://www.monato.be/2022/013080.php?p

**Author:** Donald ROGERS

**Categories:** Aktuale, NOMENKLATURO, Scienco

Du nov-zelandaj akademianoj proponas ŝanĝojn koncerne la regulojn pri la nomado de organismoj, precipe bestoj, plantoj, algoj kaj fungoj. Profesoro Len Gillman kaj doktoro Shane Wright volas, ke sciencistoj agnosku la kontribuon de indiĝenaj popoloj al scienco.

Tradicie taksonomoj emfazas la unuajn oficiale publikigitajn nomojn prefere al jam antaŭe ekzistantaj indiĝenaj nomoj. Gillman kaj Wright (aŭtoroj de lastatempa faka artikolo Restoring Indigenous Names in Taxonomy ) argumentas, ke jam estas tempo por adapti la protokolojn kaj laŭeble favori indiĝenajn nomojn. Kiam biologoj enkondukas novan specian nomon, ili ofte ignoras delonge uzatajn indiĝenajn nomojn. Tamen ekzistas iuj esceptoj, en kiuj oni jam utiligas indiĝenajn nomojn. Ekzemploj estas la arboj Beilschmiedia tawa en Nov-Zelando, Couratari tauari en Amazonio kaj Colophospermum mopane en Sud-Afriko.

Aŭtoritatoj en multaj landoj emas restarigi indiĝenajn nomojn por geografiaj elstaraĵoj, kaj la scienca komunumo tiel agnoskas la indiĝenan scion, precipe pri ekosistema mastrumado. Taksonomoj pli kaj pli konsultas indiĝenajn popolojn pri la nomoj kaj emas uzi indiĝenan lingvaĵon por nove priskribataj taksonoj (t.e. nomenklaturaj unuoj uzataj en la klasifikado de vivuloj).

Laŭ la aktualaj taksonomiaj kodeksoj, indiĝenaj nomoj ne havas prioritaton malgraŭ tio, ke ili fojfoje implicas scion pri formo, uzo, distribuo kaj ekologio. Daŭra taksonomia reviziado ofte rezultigas akumuladon de pluraj sinonimoj. Ekzemple, la specia nomo por la nov-zelanda arbo Prumnopitys taxifolia havas kvin sinonimojn, el kiuj unu, matai , baziĝas sur la indiĝena nomo, kiu ekzistas kaj restas senŝanĝa jam de jarcentoj. Ankaŭ pri Colophospermum mopane , la longdaŭra uzado de la indiĝena nomo restis stabila.

Alia problemo estas, ke multaj neparencaj specioj povas havi la saman specian nomon. Ekzemple, colensoi estas la nomo de almenaŭ 19 plantaj specioj, 2 birdaj specioj kaj 2 fungoj en Nov-Zelando. Tio okazas, kvankam multaj el tiuj specioj havas bone konatan indiĝenan nomon, kies uzado helpus eviti konfuzon. Estis kutime pasintece nomi taksonon laŭ la nomo de iu patrono, kolego aŭ dungisto, kiu estis for de la lando. Kelkaj nomoj estas ofendaj: diversaj specioj en Afriko estas nomitaj laŭ la malestima vorto kaffir (afrika nigrulo), ekzemple la fruktarba specio Harpephyllum caffrum . Tiaj epitetoj donas nenian morfologian aŭ ekologian informon. Ili nur memorigas pri eksmoda pensmaniero kaj ŝajnas insultaj en la moderna kunteksto.

Ŝanĝi la taksonomiajn kodeksojn donus la eblon al speciaj nomoj, kaj nomoj ĉe ajna taksonomia nivelo, reflekti sian gravecon por indiĝenaj popoloj. Ekzemple, unu el la plej gravaj genroj de fiŝoj por nutrado inter la amazonianoj estas Cichla (kun la vaste konata nomo tucunare ). Aŭ la genro aŭ unu el ĝiaj multaj konataj specioj povus porti tiun nomon, kaj tio konfirmus la gravecon por la indiĝenoj de la regiono.

Gillman kaj Wright antaŭvidas iujn regul-ŝanĝojn por kuraĝigi retrospektivajn nomŝanĝojn, surbaze de antaŭeco, por alpreni jam ekzistantajn indiĝenajn nomojn. La unua paŝo estu diskuto inter sciencistoj kaj indiĝenaj popoloj pri la meritoj (aŭ malmeritoj) de ilia propono. La sekva fazo estu prezenti formalajn proponojn al Internacia Botanika Kongreso por algoj, fungoj kaj plantoj, kaj al Internacia Komisiono pri Zoologia Nomenklaturo por bestoj. Meĥanismo estas bezonata, por ke indiĝenaj popoloj povu prezenti proponojn celantajn alprenigi la plej malnovajn nomojn por specifa taksono.

Gillman kaj Wright taksas, ke la nombro de taksonoj tra la mondo, kiuj estas tiel konsiderotaj, estas malalta, sed la proponitaj ŝanĝoj realigos gravan paŝon por konfirmi la kontribuon de indiĝenaj kulturoj al nomado kaj scio. Ili ja antaŭvidas, ke la nomoj de la nov-zelanda arba specio Prumnopitys taxifolia iĝu Prumnopitys matai , la orientafrika apudrivera specio Breonadia salicina iĝu Breonadia matumi , kaj la nord-amerika decidua arbo, Diospyros virginiana , iĝu Diospyros pessamin .


---

# Ni ne estas papo

**Published:** 2022-10-01

**URL:** https://www.monato.be/2022/013112.php?p

**Author:** Jiří PROšKOVEC

**Categories:** Aktuale, GERMANIO, La krizo de la katolika eklezio

Wir sind Papst (Ni estas papo) – per tiu ĉi slogano gejunuloj entuziasme bonvenigadis la novelektitan germanan papon Benedikton dum la Monda Junulara Renkontiĝo en Kolonjo en 2005. Nun troviĝas la katolika eklezio en Germanio en profunda krizo. Kio okazis?

En 2010 aperis unuaj raportoj pri seksa misuzo fare de katolikaj klerikoj. La publikon ŝokis la amplekso de la skandalo. Ĝis nun oni nombris pli ol 3000 misuzajn kazojn ekde 1946, sed la efektiva nombro estas probable multe pli alta. Viktimojn de misuzo indignigis la traktado de la skandalo fare de la eklezio, kiu promesis klarigon, sed efektive relativigis kaj prisilentigis la aferon.

Ekzempla estas la afero de la kolonja episkopo Rainer Maria Woelki. Li farigis ekspertizon pri seksa misuzo en la kolonja episkopejo, sed poste rifuzis publikigi ĝin, argumentante per supozeblaj juraj kialoj. La vera motivo verŝajne estis, ke la ekspertizo ne nur dokumentis misuzajn okazojn, sed traktis ankaŭ kialojn kaj rekomendis reformojn. Grandan tremadon kaŭzis ankaŭ la antaŭ nelonge publikigita ekspertizo pri misuzaj aferoj en la munkena episkopejo. La germana gazetaro parolis pri bilanco de teruro. Pluraj altrangaj klerikoj – interalie la munkena episkopo Marx kaj emerita papo Benedikto (siatempe munkena episkopo) – estis kulpigataj pri miskonduto en la traktado de misuzoj, ĉar ili protektis misuzantojn.

La misuza skandalo estigis akran kritikon de la katolika eklezio ne nur en la gazetaro sed ankaŭ inter katolikaj laikoj, politikistoj, teologoj. Precipe oni kritikas la eklezion pro ĝia duobla moralo. Se temas pri konduto de laikoj, ĉefe de tiuj laborantaj en ekleziaj institucioj, la eklezio estas senkompata. Tiam kuracistoj en eklezia malsanulejo aŭ edukistinoj en infanĝardeno povas esti maldungita nur pro tio, ke ili reedz(in)iĝas aŭ vivas kun samseksa partner(in)o, ĉar tio kontraŭas la oficialan katolikan moralon. (Efektive – kaj tio estas alia skandalo – la germana leĝo permesas maldungon en tiaj kazoj). Aliflanke, se temas pri misagoj, ja krimoj de klerikoj, la eklezio estas indignige, ja ŝoke indulga.

Formiĝas protestaj movadoj inter germanaj katolikoj. Unu el ili estas „Maria 2.0”, iniciato de katolikaj virinoj. La nomo „Maria 2.0” simbolas modernan virinon, kiu ne plu volas plenumi la tradician rolon de humila, obeema kaj servema virino. Ĝi simbolas virinon kuraĝan, sendependan kaj ankaŭ en la eklezio egalvaloran. „Maria 2.0” postulas nenion alian ol ordinadon de virinoj, abolon de la celibato, novan seksan moralon kaj ĝisfundan klarigon de seksmisuzaj krimoj. Tiujn postulojn oni alnajlis al pordoj de preĝejoj en tuta Germanio. Inspiro por tia kampanjo estis Martin Luther, kiu (laŭ legendo) en 1517 alnajlis siajn tezojn kritikantajn la eklezian komercon pri indulgencoj al la pordo de la preĝejo en Wittenberg.

Alia protesta movado estas „#liebegewinnt” (amo gajnos). Unue temis pri spontanea protesto estiĝinta kiel reago al la klarigo de Vatikano, ke benado de samseksaj paroj restas malpermesita. En majo 2021 pli ol cent germanaj paroĥaj komunumoj proteste malobeis la malpermeson kaj invitis al benado de samseksaj paroj. Apud multaj germanaj preĝejoj flirtis ĉielarkaj flagoj – simbolo de geja kaj lesba movadoj – kiel esprimo de solidareco. Krome, ĉirkaŭ 2600 pastroj, gemonaĥoj kaj aliaj anoj de „paŝtistaj profesioj” subskribis deklaron, ke ili pretas beni samseksajn parojn. Konservativaj germanaj episkopoj nomis la kampanjon „ne helpema”, sed toleris ĝin. Post la granda sukceso en 2021 ĝi denove ripetiĝos en 2022.

Estas tumulto inter germanaj katolikoj. Episkopoj post akraj kritikoj kaj publika premo fondis en 2019 la forumon Sinoda vojo , kie ili volas diskuti pri reformoj kun katolikaj laikoj. Dum entute kvin kunvenoj ĝis 2023 oni planas pridiskuti temojn kiel nova seksa moralo, vivoformoj de pastroj, rolo de virinoj en la eklezio, misuzo de povo. Germanaj katolikoj esperas, ke la dialogo alportos favorajn rezultojn. Sed pluraj kritikantoj obĵetas, ke la plimulto de la konservativaj episkopoj volas neniajn reformojn. Efektive unu el la problemoj (kaj kritikpunktoj) estas, ke la eklezio ne estas demokrata. Tial la Sinoda vojo povas nur proponi reformojn, sed sole episkopoj (finfine fakte Vatikano) decidos, ĉu kaj kiom la eklezio reformiĝos.

Kiam mi komence de la 80aj jaroj venis al Germanio el ateisma Ĉeĥoslovakio, mi estis surprizita, kiom potenca kaj influhava estas la katolika eklezio. Tiutempe mi eĉ en sonĝo ne povus imagi, ke nur kelkajn jardekojn pli poste oni tute serioze diskutados, ĉu la katolika eklezio havas en Germanio estontecon. Estas du eblaj evoluoj. Se post kelkaj jaroj fariĝos tute normale, ke edziniĝinta katolika pastrino benas samseksan paron dum ĝia edziĝa ceremonio, tiam ni certe ne devos maltrankviliĝi pri la sorto de la katolika eklezio. Sed same probabla estas alia evoluo. Povas esti, ke la konservativa episkoparo neniajn reformojn permesos. Liberalaj katolikoj seniluziiĝos, rezignacios kaj forlasos la eklezion. Tiam la katolika eklezio trovos sian lokon ie apud Atestantoj de Jehovo kaj aliaj sektoj sen ia ajn influo kaj respekto.


---

# Ĉinio kaj Salomonoj: polemika interkonsento

**Published:** 2022-10-01

**URL:** https://www.monato.be/2022/013141.php?p

**Author:** Julius HAUSER

**Categories:** Aktuale, El diplomatia vidpunkto

La 19an de aprilo 2022 Ĉinio kaj Salomonoj oficiale subskribis interregistaran kadran interkonsenton pri sekureca kunlaboro. Kial tiu ĉi sekurecinterkonsento inter „geopolitika giganto kaj geopolitika nano” tuj vekis la intereson de la amaskomunikiloj kaj diplomatoj de la mondo? Juĝu mem!

Laŭ la interkonsento Ĉinio povos, kun la konsento de Salomonoj, sendi siajn ŝipojn en ilian teritorion, replenigi provianton kaj brulaĵon, kaj interalterigi ĉinajn aviadilojn laŭbezone. Laŭ konkreta peto de la registaro de Salomonoj, ĉina polico povos ankaŭ esti deplojita en la insuloj por konservado de la publika ordo, protektante ne nur ĉinajn dungitojn sed ankaŭ la realigon de gravaj ĉinaj projektoj.

La plimulto de la diplomatiaj kaj politikaj analizistoj opinias, ke la nova interkonsento povus profunde interrompi ekzistantan longtempan sekurecan kunlaboron en la regiono kaj subfosi ĝian stabilecon. Se diri simple kaj ĝenerale, ĝi ebligos al Ĉinio vastigi sian militan influon en la suda Pacifiko, kio povus konduki ankaŭ al nedezirinda perarmila konfrontiĝo inter Ĉinio kaj Usono en la estonteco. Krome, la interkonsento povas ankaŭ esti temo de politika lukto sur la enlanda politika scenejo de Salomonoj.

Tamen, Ĉinio kaj Salomonoj rifuzas kritikon pri la nova interkonsento pri sekureco. La ĉina ministrejo pri eksterlandaj aferoj certigas, ke la interkonsento inter Ĉinio kaj Salomonoj konformas al internaciaj juro kaj kutimoj kaj celas al neniu ajn tria parto. Ĝi estas subskribita surbaze de la principo de egaleco kun celo protekti publikan ordon, civitanajn vivojn kaj havaĵojn kaj helpi pri naturaj katastrofoj. Samtempe agas Salomonoj, emfazante, ke la intenco de la interkonsento ne estas peti al Ĉinio estonte, ekzemple, konstrui ĉinan mararmean bazon sur la insuloj.

Sed sur la geopolitika mapo de la mondo Salomonoj havas strategian gravecon, kio nur emfazas la pli vastajn geopolitikajn konsekvencojn de la subskribita interkonsento. Tion substrekas ekzemple ankaŭ la 80a datreveno de la Batalo de Guadalcanal 1 (aŭgusto 1942) en la dua mondmilito, kiu detruis usonajn kaj japanajn militfortojn kaj la vivon de multaj loĝantoj de Salomonoj.

La subskribo de la interkonsento montras ankaŭ, ke Usono kaj ĝiaj aliancanoj devos rekonsideri sian nunan eksterlandan politikon pri la pacifikaj insuloj (landoj) por malhelpi tiajn aŭ similajn interkonsentojn en aliaj partoj de la regiono. La unuaj novaj paŝoj en tiu ĉi direkto estas ekzemple la usona anonco en februaro pri tio, ke ĝi planas remalfermi sian ambasadejon en Salomonoj, kiu estas fermita ekde 1993. La aprila vizito de la usona diplomato kaj kunordiganto de hindoceanaj kaj pacifikaj aferoj, Kurt Michael Campbell, estas ankaŭ pruvo de la nova usona intereso pri ĉi tiu regiono.

Laŭ kelkaj diplomatoj Salomonoj estas modela ekzemplo de perditaj diplomatiaj ŝancoj. La tempo montros, ĉu diplomatio per siaj rimedoj povas konservi stabilecon kaj pacon en la pacifika regiono, aŭ estos nur silenta partoprenanto en ebla nova kaj nenecesa konflikto.


---

# El Kubo jen ebla brido al forgesemo

**Published:** 2022-10-01

**URL:** https://www.monato.be/2022/013143.php?p

**Author:** Juan Carlos MONTERO MEDINA

**Categories:** Aktuale, ALCHEJMERO, Scienco

La procezo de maljuniĝo de la kuba loĝantaro plirapidiĝis (fine de 2020, 21,3 elcentoj aĝis 60 jarojn aŭ pli), kaj inter la diversaj demencaj afekcioj ĉe grandaĝaj maljunuloj la morbo de Alchejmero okupas elstaran lokon. Tial kubaj sciencistoj daŭre penas krei medikamentojn, kiuj malfermu esperigan vojon rilate al la kuracado de tiu sanproblemo. Ĉi tiu neŭrodegenera malsano, ja pli ofte trafanta maljunulojn, estas la sese plej ofta mortokaŭzo en Kubo. Ĉiujare, la 21an de septembro, oni celebras la mondan tagon de la alchejmera malsano.

Inter aliaj kuraciloj, la Centro pri Molekula Imunologio de la kariba insulo kreis novecan formulon de la rekombinita homa hormono eritropoetino (EPO). Ties nomo estas NeuroEPO, kaj ĝin karakterizas malalta enhavo je siala acido (izomorfo kun konsisto simila al tiu de la natura hormono EPO produktata en la centra nerva sistemo). Ĝi montris neŭroprotektan efikon kontraŭ diversaj cerbaj damaĝoj ĉe bestoj, kaj oni sukcese finis klinikan dufazan testadon en pacientoj trafitaj de leĝera kaj modera formoj de la alchejmera malsano. La bonaŭguraj rezultoj atingitaj pruvis, ke la medikamento efektive haltigas la progresadon de la malsano. Tiu ĉi terapio celas igi pli malrapidaj la neŭrodegeneran evoluon kaj la malpliboniĝon de kognaj simptomoj, altigante samtempe la vivkvaliton de la pacientoj samkiel de iliaj familioj. La fabrikmarko de NeuroEPO estas NeuroCIM. Oni aplikas la kuracilon per naza vojo.

La centro pri ŝtata kontrolo de medikamentoj, ekipaĵoj kaj medicinaj aparatoj de Kubo (hispana akronimo: CECMED) ebligis jam la plenumon de tria fazo de klinika testado. Estas fakte postulate, ke oni efektivigu plian klinikan teston pri tiu ĉi medikamento, por povi konfirmi la rezultojn atingitajn dum la antaŭaj fazoj kaj oficialigi la sekurecon de tia terapio.

Aloysius (Alois) Alzheimer, naskiĝinta la 14an de junio 1864 kaj mortinta la 19an de decembro 1915, estis germana psikiatro kaj neŭropatologo. Li unuafoje priskribis iun malsanon, kiu kaŭzis mensan konfuziĝon kun ĉiuj ĝiaj simptomoj. Tiu poste nomiĝis la malsano de Alchejmero.


---

# La taŭrofelo

**Published:** 2022-10-01

**URL:** https://www.monato.be/2022/013180.php?p

**Author:** Carlo MINNAJA

**Categories:** Aktuale, Satire kaj sarkasme

Nepreparita leganto malfacile povas diveni, ke taŭrofelo estas la aspekto, kiun povas havi geografia mapo de Iberio se pendigita ĉemure aŭ sternita surplanke; kaj certe ne imagas, ke tra tiu bildo esprimiĝas profundaj sentoj de amo, de paco, de kontraŭmilita deziro. La verkinto, Salvador Espriu (1913-1985), unu el la plej renomaj katalunaj aŭtoroj, traspertis kaj la intercivitanan militon en Hispanio (1936-1939) kaj la duan militegon tutmondan, kiun Hispanio tamen preskaŭ nur derande rigardis, ankoraŭ neresaniĝinte el sia interna konflikto.

La sento, kiun estigis la reĝimo de Francisco Franco dum multaj jaroj, estis divido inter venkintoj kaj venkitoj: resanigon de tiu fendo celis studentaj protestoj, kiujn ankaŭ Espriu partoprenis. La reĝimo firmiĝis ne nur per la armea venko, sed ankaŭ per la konkordato kun Vatikano (1953) kaj per la enpreno de Hispanio en UN (1955). Helpis ankaŭ la forta injekto de kapitaloj fare de Usono, kongrue kun la lokiĝo de Hispanio en la okcidenta tendaro dum la malvarma milito. La komunista partio estis malpermesita, la diktaturo establiĝis iom post iom.

Salvador Espriu rezistas tiun firmiĝon de diktaturo: liaj fruaj verkoj estas rakontaroj kaj romano, sed post la interna milito li sin turnas al teatro kaj al poezio, precipe kun satira tono. Kvin titoloj aperintaj dum jardeko konsistigis lirikan ciklon pri la morto, ekde Tombejo de Sinera (1946) ĝis Fino de la labirinto (1955). Longa kaj klariga estas la enkonduko de Olivia Gassol i Bellet, profesorino ĉe la Nefermita Universitato de Katalunio, kiu konturas tiel la personecon de Salvador Espriu: „La lingva eksperimentado; la hibridigo de ĝenroj, temoj kaj formoj; la komplekso-manka – ofte sarkasma – dialogo kun la tradicio; sed ankaŭ iaspeca senespera rigardo pri la homo kaj epistemologie konflikta kaj fragmenta bildigo de la realo, de la rilato kun Dio kaj de la propra personeco, estas la esencoj, kiuj, kun malsamaj formuloj, daŭre kombiniĝas en la distililoj de liaj verkoj.”

La taŭrofelo estas kolekto de 54 versaĵoj. La prezento de Abel Montagut klarigas tuj la ĉefajn simbolojn aŭ konceptojn: ekzemple, la taŭro estas „la violento kaj la sango, sed ankaŭ la pozitivaj forto kaj energio de la naturo, de individuo aŭ de la kolektivo”; „la vipo kaj la glavo” estas la „diktaturo”, la „braĝoj” estas „espero pri pli bona estonteco”, kaj la „braĝujo” havas tri piedojn: justeco, honesto, laboro; „Ŝarono” estas resopirata kaj idealigita patrio; la „sunbirdo” estas la libereco kaj la idealaj referencoj: racio, ordo, harmonio, akordiĝo. Multo estas inspirita de la Biblio kaj de ĝiaj esperoj pri rekonkero de perdita patrolando: Espriu specialiĝis pri la hebrea historio kaj kvazaŭ klonis tiun biblie prirakontatan popolon kiel modelon reprezentantan la aspirojn de la juna generacio al unuiĝo en la hispana socio, forpuŝante la dividon inter venkintoj kaj venkitoj.

Kial necesas simboloj? Ĉar la poemaro estas verkita en 1957-1958, dum ankoraŭ la reĝimo de Franco regis la hispanan ŝtaton kaj ankaŭ la hispanan socion, do la cenzuro estis severa kaj necesis aludoj kaj fikcioj por ĝin sukcese trapasi.

La kolektiva protagonisto de La taŭrofelo estas fantazia komunumo religia, kiu suferas dian punon kaj vivas en eterna diasporo cele al retrovo de sia prapatrujo, de ĝiaj fundamentaj moralaj principoj, kiujn la diktaturoj, de Franco en Hispanio kaj de Salazar en Portugalio, pli kaj pli malaperigis. Sefarado estas la nomo de ĉi tiu alcelata lando, kiu kunprenas samrange ĉiujn etnojn de la ibera duoninsulo, precipe la nekastiliajn. Aŭskultu Sefarado: la homoj ne povas homi / se ili ne liberas . Tristas la nuno: El la plej klara / vorto, la espero, / ni elserĉu fajrovivon / kiu venkos por ĉiam / la Sefaradan vintron. // Tamen mi vekiĝas / tre baldaŭ el la sonĝo: / jen kun ni, en la / glacia malliberejo, / ankaŭ la sunbirdo. // Oni ĵus forportis / al martirigo la kaptiton. / Kiom dense ni kontemplis / la lumon de l' montopintoj / en la senmovaj okuloj / vualataj de la morto! Jes ja, la espero estas ankoraŭ malproksima: Ni diris: „Vintro de Sefarado! / Ni transdonis rego-rajton al la mallumo kaj glacio.” / Tamen, kiam alvenis la somera ĉielo, / ankaŭ neniun aŭror-signon ni enlegas. Malmultaj estas la splitoj de sopirata kuneco: Diversas la lingvoj kaj diversas la homoj / kaj konvenas multaj nomoj al unu sola amo.

La teksto estas dulingva, kataluna kaj, vidalvide, esperanta. Ĉi tiu laŭdinda kutimo komencas enmodiĝi: lastatempe videblas pluraj verkoj tiaspecaj kaj en la iberiaj lingvoj kaj, ekzemple, en la angla, en la itala, en la rusa: tial kaj esperantlingvanoj estas proksimigitaj al la nacia lingvo, kaj, inverse, interesiĝanto pri la originalo estas trenata, eĉ se senvole, al la internacia.

La nuna traduko de Abel Montagut formiĝis el interesa historio. Li kaj Manuel de Seabra (1932-2017) komencis esperantigi La taŭrofelon sendepende (kaj senscie) unu de la alia pli-malpli dum la sama periodo antaŭ pli ol kvardek jaroj; samtempe Seabra portugaligis la poemaron, kaj tiu traduko aperis en 1974. Kataluna Esperanto-Asocio troviĝis do antaŭ du tradukoj, dubis kiun tradukon eldoni kaj rezignis pri eldonado entute; Seabra siavice korespondis kun Espriu pri dubaj punktoj, tiel ke tiuj elementoj helpis ankaŭ al Montagut kiam li funde reviziis sian tradukon, kiu poste profitis ankaŭ de la helpo de Antonio Valén kaj fine aperis en aprilo 2021: vort-post-vorta tre fidela esperantigo kiu peras al la internacia publiko veran juvelon, en kiu alternas tristo kaj espero, malgajo kaj sopiro al paco kaj interpopola harmonio.


---

# Rajto al reedziniĝo en Ĉinio

**Published:** 2022-10-01

**URL:** https://www.monato.be/2022/013184.php?p

**Author:** Xu JINMING

**Categories:** Aktuale, SOCIO, Moderna vivo

En la pli ol dumiljara feŭda Ĉinio, dum la tuta vivo virino havis nur unu edzon. Eĉ se la edzo tuj mortis post la geedziĝo, laŭ la moroj la virino ne rajtis edziniĝi denove, kaj ŝi vivis sian postan vivon kiel vidvino.

Tiam virinoj kutime faris nur hejmajn laborojn kaj ne povis gajni monon per tio. Post la fondiĝo de Ĉina Popola Respubliko la ĉina registaro kontraŭis la longtempan moron kaj leĝe donis al ĉiuj, ĉu viroj ĉu virinoj, egalan rajton al geedziĝo.

Nuntempe virinoj havas la eblon labori samkiel viroj en diversaj postenoj, kaj post edziniĝo ili havas la saman rajton kiel la edzo en la propra hejmo. Tio signifas, ke virino ludas la saman rolon – ĉu en la socio ĉu en la hejmo –kiel la edzo. Kompreneble virinoj havas ankaŭ la rajton divorci, se ili sentas sin malkontentaj pri la edzo en la geedza vivo.

Kvankam en Ĉinio la vivkondiĉoj pli kaj pli boniĝas, ankoraŭ nemalmultaj homoj – precipe mezaĝaj – ne kontentas pri la koncerna edzo aŭ edzino, kaj divorco fariĝas la sola maniero eskapi el malfeliĉo.

Tamen divorco influas ne nur la geedzojn, sed ankaŭ iliajn gefilojn. Multaj homoj longtempe cerbumas por elekti la konvenan divorcotempon kaj tiel malgrandigi la influon al la gefiloj.

En Kantono – suda ĉina urbo ekonomie disvolviĝanta – laŭ nekompleta statistiko pli ol 600 gepatroj divorcis nur kvar tagojn post kiam ilia infano sukcesis en sia enirekzameno por la universitato 1 . Tio okazas, ĉar tiam iliaj gefiloj estas plenkreskaj kaj ne bezonas multe da prizorgado fare de la gepatroj, do ili estas tre malmulte influataj de la divorco de la gepatroj. Ĝuste pro tio en Ĉinio oni diras, ke ankaŭ divorcado havas tajdon.


---

# Ĉu post kovimo nova pandemio?

**Published:** 2022-10-01

**URL:** https://www.monato.be/2022/013185.php?p

**Author:** Bert DE WIT

**Categories:** Aktuale, SIMIA POKSO, Scienco

Monda Organizaĵo pri Sano (MOS) la 23an de julio proklamis simian pokson „internacia danĝero por la popola sano”. Ĉu nova pandemio do? Ne, fakte MOS uzas tiun terminon por indiki gravajn, internaciajn erupciojn de infekta malsano. Pandemio karakteriziĝas per rapida internacia disvastiĝo de la malsano kun gravaj konsekvencoj kaj por la sano kaj por la ekonomio tutmonde. Aliaj malsanoj, kiuj ekhavis la „titolon” de internacia danĝero por la popola sano, estis ekzemple ebolo, kiu kaŭzis inter 2014 kaj 2016 en Okcident-Afriko pli ol 10 000 mortojn. La demando stariĝas, kiel simia pokso povis ekhavi tiun statuson kaj kial ĝi fariĝis danĝero por la popola sano.

Simia pokso estas malsano, kiu originas en la okcidenta kaj meza partoj de Afriko. Tie ĝin havas ne nur homoj, sed ankaŭ diversaj bestoj; oni parolas pri ronĝuloj, sed atentu, ke la viruso povas infekti ankaŭ aliajn bestojn. La malsano do fakte estas zoonozo. Temas pri viruso el la familio Poxviridae , kies nomo estas Orthopoxvirus simiae . La viruso estas parenco de la variola viruso, kiu kaŭzis gravajn perdojn de homvivoj en antaŭaj jarcentoj. En 1977 oni deklaris, ke variolo estas ekstermita danke al vakcina kampanjo. La lasta infektito estis viro en Etiopio. En Rusio kaj Usono oni ankoraŭ konservas la viruson en laboratorioj. Dum iu tempo simia pokso ne disvastiĝis ekster Afriko, sed en la jaro 2003 ĝi ekaperis en Usono. Ekde majo ĉi-jare oni konstatis, ke ĝi rapide disvastiĝas tra la mondo. En julio jam estis pli ol 70 landoj, kaj la kvanto de malsanuloj rapide kreskis ĝis 15 000.

Malsanuloj montras gripecajn simptomojn kiel febro, laceco, muskoldoloro, ŝvelintaj limfoglandoj, k.s. Post 1-3 tagoj aperas makuloj sur la haŭto, kiuj fariĝas pustuloj. Ĝuste pro ili oni nomas la malsanon pokso. Poste, la ulceroj sekiĝas kaj fariĝas krustoj, kiuj falas de la haŭto. En maloftaj okazoj (3-6 %) la malsano povas mortigi homojn. Precipe tiuj, kiuj jam havas problemojn pri la imunsistemo (aidoso) estas endanĝerigataj. Infektitaj homoj ne kontaktu aliajn homojn dum 14 tagoj, ĉar estas granda risko, ke ili per haŭtkontakto (inkl. seksumadon) transdonas la malsanon. La malsano daŭras 2 ĝis 4 semajnojn. Oni ankaŭ atentu higienon por eviti kontakton kun la krustaĵoj de malsanuloj en litoj aŭ aliaj lokoj. Daŭras kelkfoje sufiĉe longe antaŭ ol la simptomoj manifestiĝas ĉe infektito.

Unue en la okcidenta mondo oni parolis pri „nova geja malsano”, aludante pri la fakto, ke aidoso en la komenco disvastiĝis precipe inter gejoj. Ekzemple, la 25an de julio estis 818 personoj en Nederlando, ĉe kiuj oni konstatis la malsanon. Temis precipe pri viroj, sed ankaŭ pri kelkaj virinoj. Homoj, kiuj glutas medikamentojn kontraŭ aidoso kaj havas oftajn sekskontaktojn kun diversaj personoj, havas pli grandan riskon malsaniĝi ol aliaj. Pro tio oni lanĉis jam en julio informan kaj vakcinan kampanjon ĉe tiuj grupoj.

Ekzistas kelkaj medikamentoj kaj vakcinoj, kiuj estas uzataj kontraŭ simia pokso. Ekzemple la vakcino Imvanex , kiu estas registrita en Eŭropo kiel vakcino kontraŭ variolo. En la fino de la sepdekaj jaroj oni pasigis la variolan viruson tra diversaj kokinaj ĉeloj por ekhavi varianton, kiu ne plu povos infekti kaj ne kaŭzas gravajn simptomojn. MVA (modifita vakcino ankara) estas nun uzata kontraŭ simia pokso. Ĉu la vakcino 100-procente protektas, estas ankoraŭ esplorende.

La dana firmao Bavarian Nordic produktas vakcinon, kiu laŭdire specife protektas kontraŭ simia pokso. Iuj supozas, ke pro tio, ke maljunaj homoj ĝis la sepdekaj jaroj de la antaŭa jarcento ekhavis vakcinon kontraŭ variolo, simia pokso dum longa tempo ne povis disvastiĝi. Sed tio estas pruvenda. Laŭdire, se oni estas vakcinita kontraŭ variolo, tio ne garantias ke oni ne povas infektiĝi de simia pokso.

En PIV oni uzas la vortojn variolo kaj pokso. Pokso estas uzata por priskribi virusmalsanojn de bovinoj, simioj kaj aliaj bestoj. Tiuj virusmalsanoj estas kaŭzataj de variantoj de la viruso Orthopoxvirus (bovis, simiae) . La viruso, kiu kaŭzis variolon estas Variolavirus . Ambaŭ apartenas al la familio Poxviridae , familio de DNA-virusoj, en kiu oni distingas 12 speciojn. Pro tio, ke ĉiuj malsanoj, kies kaŭzanto apartenas al la genro Orthopoxvirus nomiĝas pokso, oni uzu la nomon simia pokso kaj ne simia variolo.


---

# Ekspozicio Oleg Celkov. Fremdulo

**Published:** 2022-10-01

**URL:** https://www.monato.be/2022/013186.php?p

**Author:** Aleksej SALOMATOV

**Categories:** Aktuale, PENTRARTO, Arto

La unua plenskala retrospektiva ekspozicio de la pentristo Oleg Celkov (1934-2021) okazis en la Moskva Muzeo de Moderna Arto (MMDMA) de la 2a de marto ĝis la 10a de julio 2022. La projekton organizis kolektanto Igor Cukanov, kies Tsukanov Family Foundation funkciis kiel kunorganizanto de la ekspozicio, kaj artkritikisto Andrej Jerofejev estis invitita kiel kuratoro.

La ekspozicio de ok temaj sekcioj kovris la periodon de la krea agado de Celkov de la 1950aj ĝis la 2020aj jaroj. Pli ol 100 pentraĵoj el 25 privataj kaj muzeaj kolektoj en Rusio, Francio, Svislando, Germanio kaj Usono estis prezentataj.

Oleg Celkov estas unu el la plej famaj klasikuloj de sovetia nekonformismo. Komence de sia laboro, li turnis sin al la rusa avangardo de la frua dudeka jarcento, aparte, al la kubo-futuristoj kaj faŭvistoj. En liaj verkoj oni povas trovi ankaŭ trajtojn proksimajn al ekspresionismo kaj superrealismo, sed lia arta lingvo estas ankoraŭ individua. Kuratoro Andrej Jerofejev, en konversacio kun Celkov en 2010, diris, ke li aplikas al lia kreado la esprimon retromodernismo, t.e. nuntempa arto surbaze de pruntoj de modernismo de la frua dudeka jarcento. Al kio Celkov reagis jene: Mi estas la lasta vorto de tiu avangardo .

Celkov naskiĝis en la urbeto Tuŝino, Moskva Regiono, en ordinara sovetia familio. Li frue montris talenton, sed estante tro libera kaj ne-norma, li estis regule forpelata el instruejoj: el artlernejo en Moskvo, el teatra kaj arta instituto en Minsko, el la Leningrada Akademio de Artoj. En ĉi-lasta okazo, la kialo estis plendoj de studentoj el Ĉinio, ke la pentraĵoj de Celkov similas la pentradon de „burĝa Japanio”. Sed li tamen diplomiĝis ĉe la Leningrada Teatra Instituto kaj poste dizajnis kelkajn prezentaĵojn en teatroj.

La unua apartamenta ekspozicio de Oleg Celkov okazis en 1956 en Moskvo. Poste unu el la ekspozicioj de junaj moskvaj artistoj vizitis la ĉilia poeto Pablo Neruda, kiu skribis kuraĝigan leteron al Celkov. Konatiĝo kun la poeto Jevgenij Jevtuŝenko kreskis al longdaŭra amikeco. Danke al la poeto la Moskvan pentrejon de Celkov vizitis la pentristoj Renato Guttuso, David Siqueiros, dramisto Arthur Miller kaj aliaj. Miller aĉetis la verkon de Celkov Grupportreto kun akvomelono , sed ne sukcesis porti ĝin al Usono. Verkisto Sergej Dovlatov priskribis amuzan scenon de la vendo de la pentraĵo en sia libro Solo sur Underwood , kiam Celkov fiksis la prezon de sia pentraĵo en dolaroj por ĉiu kvadrata centimetro.

La unua publika persona ekspozicio de Celkov en 1965 funkciis dum nur du tagoj anstataŭ la planitaj dek kvin – oni postulis fermi ĝin. La dua persona ekspozicio en 1970 estis fermita 15 minutojn post la malfermo. En 1975 Celkov prezentis sian pentraĵon La Lasta Vespermanĝo ĉe la unua oficiale rajtigita ekspozicio, kiu havis verkojn de 20 „neoficialaj” pentristoj.

Sub premo de la aŭtoritatoj, en 1977 Celkov elmigris al Francio, kie li vivis ĝis sia morto en 2021. Li pasigis preskaŭ la tutan tempon postelmigra en la statuso de senŝtatulo. Li ricevis rusian civitanecon nur en 2015.

Lia pentraĵo Grupportreto kun akvomelono estis montrata en 1977 en Venecio ĉe la legenda Bienalo de disidentoj , dediĉita al la neoficiala arto de Sovetunio kaj Orienta Eŭropo. Dum vojaĝo al Usono en 1978, Celkov persone donis ĉi tiun pentraĵon al Arthur Miller.

La unua persona ekspozicio de Celkov eksterlande okazis en 1979 en Novjorko. En Rusio, jubileaj ekspozicioj okazis en 2004 en la Rusa Muzeo (Sankt-Peterburgo) kaj la galerio Tretjakov (Moskvo). En 2005 Oleg Celkov iĝis la unua pentristo vivanta en Okcidento gajninta La Triumfon – neŝtatan premion – por sia elstara kontribuo al la rusa kulturo. En 2006, lia pentraĵo Kvin Vizaĝoj estis vendita ĉe aŭkcio en Londono por 223 100 pundoj, kaj li iĝis unu el la plejmulte pagataj rusaj pentristoj. Retrospektiva ekspozicio de Oleg Celkov okazis en 2013 en Novjorko, kaj datrevenekspozicio en Moskvo en 2014.

La pentristo perdis la vidon en junio 2021 kaj mortis en Parizo la 11an de julio de la sama jaro. Li estas entombigita en la franca provinco Ĉampanjo, kie li havis domon, en kiu li vivis kun sia edzino Antonina ĉiujare de majo ĝis oktobro ekde 1984.

En la kunteksto de la milito de Rusio kontraŭ Ukrainio, la ekspozicio montriĝis ege trafa (kvankam estas klare, ke ĝi estis preparita longe antaŭ la komenco de la invado). Ĉi tio atestas la talenton de la pentristo kaj lian profundan komprenon de la esenco de totalisma socio.


---

# Nova birdospecio en Slovakio

**Published:** 2022-10-01

**URL:** https://www.monato.be/2022/013188.php?p

**Author:** Julius HAUSER

**Categories:** Aktuale, ORNITOLOGIO, Moderna vivo

En julio 2022 slovakaj ornitologoj rimarkis unuafoje en norda Slovakio la ĉeeston de rokhirundo (science Ptyonoprogne rupestris ), kiu tre malofte troviĝas en meza Eŭropo. Danke al oficiala esplorado konstateblis, ke la rokhirundo estas la 230a birdospecio nestanta en la lando.

La apero de rokhirundo en la slovaka montaro Malá Fatra 1 tre signife ŝanĝis la nordan geografian limon de la medio de tiu birdospecio, ĉar ĝis nun la plej proksima nestoloko estas trovita en la aŭstraj Alpoj.

Laŭ ornitologoj, la plivastiĝon kaŭzas la klimata ŝanĝiĝo. Rokhirundo estis trovita en Ĉeĥio en 2003 kaj denove en 2005. En Hungario troviĝis du ekzempleroj en 2020.

Rokhirundo estas eta birdo el la familio de hirundedoj. Ĝi estas 14-15 cm longa kaj havas larĝajn pintajn flugilojn. Ĉi tiu specio vivas nur en la plej varmaj regionoj de Eŭropo (ekz. Ibera Duoninsulo, sudo de Italio, Grekio), en Mez-Oriento kaj suda Azio. Ĝi povas esti trovata ankaŭ en norda Afriko kaj la Araba Duoninsulo. Rokhirundoj reproduktiĝas en marbordaj klifoj kaj altaj montaroj, sur ŝtonaj muroj ktp.

Laŭ la Internacia Unio por Konservado de Naturo kaj Naturaj Resursoj (angle International Union for Conservation of Nature and Natural Resources, IUCN ) 2 , la monda populacio de rokhirundoj estas stabila en la lastaj jaroj, kaj la birdo troviĝas inter la malplej endanĝerigitaj birdospecioj en Eŭropo.


---

# Recepto por neniigi la planedon

**Published:** 2022-10-01

**URL:** https://www.monato.be/2022/013189.php?p

**Author:** Evgeni GEORGIEV

**Categories:** Aktuale, NUKLEAJ ARMILOJ, Politiko

En Vieno okazis de la 21a ĝis la 23a de junio konferenco de la ŝtatoj subskribintaj la Traktaton pri Abolo de Nukleaj Armiloj (TONA), kiu ekvalidis en januaro 2021. Ĝi unuafoje starigas konforme al la internacia juro malpermeson de posedo, uzo kaj minaco apliki nukleajn armilojn. Krom tio la traktato estigas bazon por nuklea malarmado.

En 2017 por la traktato voĉdonis 122 el 193 membro-ŝtatoj de la Ĝenerala Asembleo de Unuiĝintaj Nacioj. Ĝis nun 86 ŝtatoj subskribis kaj 65 ratifis ĝin. La traktato tamen estas malakceptita de naŭ nukleaj landoj: Usono, Britio, Francio, Rusio, Ĉinio, Barato, Pakistano, Israelo, Nord-Koreio. Ili plu fidas la principon de nuklea fortimigo. Neniu el la membro-ŝtatoj de NATO pretas aliĝi al ĝi.

Komence de la konferenco António Guterres, ĝenerala sekretario de UN, turnis sin per video-mesaĝo al la delegitoj. Li avertis pri la detrua forto de nukleaj armiloj. Guterres diris, ke la aktuala arsenalo el 13 000 nukleaj eksplodaĵoj estas, en mondo plena je konfliktoj kaj malfido, recepto por ebla detruo de la planedo. „Ni devas neniigi tiujn armilojn, antaŭ ol ili neniigos nin.”

La prezidanto de Internacia Ruĝa Kruco, Peter Maurer, priskribis la novan traktaton kiel „gravan mejloŝtonon” en la malarmado. TONA certigas, ke la nukleaj armiloj ne plu estas traktataj el vidpunkto de sekureco, sed estas konsiderataj iliaj homaj efikoj.

Papo Francisko skurĝis la nukleajn armilojn en letero al la delegitoj kiel „malmoralajn, multekostajn kaj danĝerajn”. Vatikano „ne havas dubon, ke mondo sen nukleaj armiloj estas necesa kaj ebla.”

La aŭstra ministro pri eksterlandaj aferoj, Alexander Schallenberg, emfazis la urĝan bezonon de kompleta nuklea malarmado. Li akre kritikis la rusian prezidenton Vladimir Putin, al kiu li riproĉis nuklean ĉantaĝon lige kun la rusia agresa milito en Ukrainio.

Schallenberg estas konvinkita, ke la traktato fine venkos. La nukleaj potencoj ne volas cedi pri siaj armiloj, sed „la plimulto de ŝtatoj ne akceptas tiun logikon. La viena konferenco devas sendi fortan signalon, ke la Traktato pri Abolo de la Nukleaj Armiloj estas nova normo”.

La konferencon gvidis la aŭstra diplomato Alexander Kmentt. Li deklaris, ke la rezisto de la nukleaj ŝtatoj pruvas la signifon de la traktato. „Se ili opinius, ke ĝi ne gravas, ili ignorus ĝin.” Kmentt diris, ke la fino de la ukraina milito havos konsekvencojn por la estonta traktado de nukleaj armiloj.

En aldona interkonsento de TONA la viena konferenco determinis la tempolimojn, en kiuj la nukleaj potencoj devas rezigni pri siaj nukleaj armiloj, aŭ landoj, havantaj tiujn armilojn sur sia teritorio, devas forigi ilin, se ili estonte decidos subskribi la traktaton.

En du pliaj interkonsentoj aldonitaj al la traktato la konferenco difinis la naturmediajn agadojn en areoj malpurigitaj de nukleaj testoj kaj humanitaran helpon por viktimoj de estontaj aplikoj de nukleaj armiloj.


---

# Amiko de Tajvano

**Published:** 2022-10-01

**URL:** https://www.monato.be/2022/013190.php?p

**Author:** ŚRADDHāPA

**Categories:** Aktuale, ŜINZO ABE, Politiko

La tuta mondo ŝokiĝis en julio, kiam la antaŭa japana ĉefministro Ŝinzo Abe estis murdita dum elekta kampanjo en la urbo Nara. Kvankam multaj landestroj en Azio esprimis sian kondolencon, la reagoj en Tajvano estis aparte rimarkindaj kaj sinceraj.

En la plimulto de la landoj en la regiono, kiuj antaŭe spertis japanan koloniadon, ekzemple en Ĉinio kaj Koreio, la loĝantaro ankoraŭ rigardas Japanion kun iu grado de malfido kaj malamikeco. Kontraste, la sinteno de tajvananoj (kaj aparte de la junuloj) al Japanio estas grandparte varma kaj laŭda. En opiniosondo en aprilo ĉi-jare 60 % de la respondintoj nomis Japanion sia plej ŝatata fremda lando.

La tajvana prezidento Tsai Ing-wen montris tiun amikecan senton, respondante al la murdo. Ŝi priskribis Abe kiel „la plej firman amikon de Tajvano”, menciante liajn gravajn kontribuojn al la proksimiĝo de la rilatoj inter Japanio kaj Tajvano, dum li estis ĉefministro, kaj aparte la donacojn de vakcinoj kontraŭ la kronviruso, kiujn lia registaro faris dum la pandemio.

Dum multaj jardekoj la politiko de japanaj registaroj rilate al Tajvano estis malriskema kaj karakterizata de malemo ofendi aŭ provoki Ĉinion. Abe forĵetis tiun singardemon favore al multe pli klara subteno por Tajvano. Aparte grava estis lia doktrino, ke ĉina atako kontraŭ Tajvano estus minaco kontraŭ la nacia sekureco de Japanio. Tio signifas, ke okaze de milito Japanio povos kontribui al defendo de Tajvano sen malobservi la artikolon 9 de la japana konstitucio, kiu diras, ke la ŝtato rajtas uzi perfortajn rimedojn nur por sindefendo.

Post sia demisio Abe daŭre argumentis por klara kaj forta subteno por Tajvano. Ekzemple, en aprilo 2021, kiam Ĉinio subite ekmalpermesis la importadon de ananasoj el Tajvano, kaj tial la tajvanaj ananaskultivistoj urĝe serĉis novajn merkatojn, Abe afiŝis bildon en Tvitero, kiu montris lin ridete tenanta tajvanajn ananasojn. Plej grave, li uzis sian grandan influon en la japana Liberal-Demokrata Partio, por ke liaj sukcedantoj daŭrigu la novan politikon rilate al Tajvano. En aprilo ĉi-jare li eĉ skribis opinian artikolon en Los Angeles Times , kie li argumentis, ke Usono ŝanĝu sian „strategian ambiguecon” kaj deklaru, ke ĝi defendos Tajvanon okaze de ĉina atako.

La proksimiĝo de la rilatoj inter Tajvano kaj Japanio do estas grava kaj daŭra parto de la heredaĵo de Abe kaj certigas, ke tajvananoj longe memoros lin kiel amikon de Tajvano.


---

# Imposta reformo kaj minado en Ĉilio

**Published:** 2022-10-01

**URL:** https://www.monato.be/2022/013192.php?p

**Author:** Leonardo ARAYA

**Categories:** Aktuale, ĈILIO, Politiko

En Ĉilio minado estas unu el la plej grandaj kaj strategiaj sektoroj en la tuta lando. La temo estas grava ne nur por grandaj korporacioj: kontraŭe, prezoj de mineraloj aŭ minadaj strikoj ofte aperas en la ĉiutagaj babiloj de normalaj homoj, kaj laŭ populara saĝeco „kupro estas la riĉo de Ĉilio”.

Kompreneble, tia graveco kreis politikajn kaj ekonomiajn konfliktojn pri ĝia regado tra nia historio. La eksproprietigo de la granda minadindustrio estis unu el la plej grandaj celoj de la registaro de Salvador Allende, kiu estis forigita de la prezidanteco per la perforta ŝtatrenverso de 1973. Dum la diktaturo de Augusto Pinochet oni privatigis multajn minejojn. Ankoraŭ nun la familio Pinochet ludas gravan rolon: Julio Ponce Lerou, bofilo de la diktatoro, estas daŭre nomata „Reĝo de litio” kaj estas implikita en skandalo pri falsaj fakturoj de la minada koloso SQM kaj kontraŭleĝa financado de politikistoj.

Aktuale, Ĉilio estas unu el la plej grandaj produktantoj de kupro en la mondo. Ĉiujare, Ĉilio produktas pli ol 5 milionojn da tunoj, t.e. pli ol 25 % de la tutmonda kupra merkato. La graveco de nia internacia situacio kiel ĉefa minada lando ne estas limigita al ekspluatado de kupro, ĉar Ĉilio havas ĉirkaŭ 50 % de la mondaj rezervoj kaj 40 % de la produktado de litio.

Nun la diskuto pri tio, kiel la ŝtato devas trakti la subterajn riĉaĵojn, estas polemika denove.

Unue, en 2021 la registaro de Sebastián Piñera aljuĝis kontraŭ pli ol 120 milionoj da dolaroj koncesion pri ekstraktado de pli ol 80 000 tunoj de litio al ĉina firmao BYD kaj ĉilia firmao Servicios y Operaciones Mineras del Norte . La 2an de junio 2022 tamen la Supera Kortumo de Ĉilio decidis haltigi la operacion pro postulo de indiĝenaj komunumoj de la regiono Atacama. La decido kreis diskuton pri la limoj de indiĝenaj rajtoj en iliaj teritorioj, kaj pri la konflikto inter mediprotektado kaj ekonomia evoluigo.

Due, la aktuala registaro de Gabriel Boric anoncis grandan reformon, kiu interalie plialtigas impostojn por la grandaj korporacioj. Tiuj, kiuj produktas inter 50 000 kaj 200 000 tunojn da kupro, pagos ne plu 1 % sed 2 % de la vendoprezo de mineraloj. La korporacioj produktantaj pli ol 200 000 tunojn pagos 4 %. Estos ankaŭ kroma nova imposto por profitoj de la vendo, kiu varias inter 2 % kaj 32 % depende de la prezo de kupro.

Laŭ la registaro de Boric, la reformo helpos financi elspezojn por edukado kaj sanservo, dum laŭ aferistoj ĝi povas haltigi la industrion kaj damaĝi la ekonomian situacion de Ĉilio en la estonteco.


---

# Protestoj dum politika krizo

**Published:** 2022-10-01

**URL:** https://www.monato.be/2022/013193.php?p

**Author:** Nican Cvi KOHEN

**Categories:** Aktuale, ISRAELO, Politiko

Junie la registaro gvidata de Bennett-Lapid anoncis, ke en Israelo la 1an de novembro okazos nova voĉdonado: do baldaŭ la civitanoj estos vokitaj la kvinan fojon ekde aprilo 2019 elekti parlamenton. Rezulte de la kompleksa politika situacio la sociaj tensioj akriĝas.

La instruista laborista sindikato de Israelo Histadrut HaMorim , reprezentanta pli ol 160 000 membrojn, jam strikis en la fino de junio, postulante plialtigon de la instruistaj salajroj. Lastmomenta interkonsento evitis, ke la nova lernojaro komenciĝu per striko.

Ankaŭ HaHistadrut , kiu reprezentas ĉirkaŭ 800 000 laboristojn en la publika kaj privata sektoroj, postulas respondojn de la politikistoj: jam ekde 2018 oni plialtigis nek la salajrojn de la publika sektoro nek la minimuman salajron.

„Se mi ne vidos, ke la afero progresas, ni batalos”, diris Arnon Bar David, la estro de HaHistadrut , al la retgazeto Davar . „Ni devas ricevi signifan pligrandigon de la salajro, kiu estu bona respondo al la inflacio”. La taksata inflacio ĉi-jare estas ĉirkaŭ 4-4,5 %.

Laŭ Bar David la sindikato estis tre konscienca kaj kunlaborema dum la lastaj tri jaroj de politika krizo kaj pandemio. „Dum nur unu kvarono de la jaro, la ŝtato jam kovris la tutajn deficitojn de la pandemia epoko. Nun mi atendas, ke la ŝtato enigu sian manon en la poŝon kaj elspezu el la buĝetaj plusoj kaj donu al la laboristoj tion, kion ili rajtas ricevi”.


---

# Ukrainio ŝiras ligojn kun la Rusia Imperio

**Published:** 2022-10-01

**URL:** https://www.monato.be/2022/013197.php?p

**Author:** Dionisij VINOHRADIV

**Categories:** Aktuale, MALKOLONIIĜO, Politiko

„Disfalas la rustiĝinta Rusia Imperio!”: ĉi tiuj patosaj vortoj apartenas al la ukraina disidento Vjaĉeslav Ĉornovil, kaj li ilin eldiris en sia parolado en 1990, antaŭ la disfalo de Sovetunio. Al persono, kiu ne konas la historion de Ukrainio, tio povas ŝajni stranga: ni parolas pri la disfalo de Sovetio. Kiel tio rilatas al la Rusia Imperio, kiu tiutempe ne plu ekzistis de multaj jardekoj?

Kaj Sovetunio kaj la Rusia Imperio estas, fakte, unu sama ŝtato, kun ĉefurbo en Moskvo kaj fortaj privilegioj por la rusa popolo. Sovetunio, kvankam surpapere ĝi estis unio de liberaj respublikoj, daŭrigis la imperian politikon de subpremado de aliaj popoloj, diskriminaciante iliajn lingvojn kaj kulturojn. La diktatoro Josif Stalin iam elparolis toston, en kiu li deklaris, ke „la rusa popolo estas la plej elstara nacio, kiu estas parto de Sovetunio”. Do, inter la „egalaj” popoloj, unu estis „pli egala”.

Ĝuste tion pensis Vjaĉeslav Ĉornovil, kiam li diris sian frazon pri la disfalo de la Rusia Imperio: por ukrainoj (same por ĉiuj aliaj etnoj koloniitaj de Rusio), la situacio neniel ŝanĝiĝis, kiam kun la alveno de la sovetia potenco la flagoj sur registaraj konstruaĵoj fariĝis ruĝaj.

La tuta mondo esperis la naskiĝon de demokratio kaj respekton de la identeco de la sklavigitaj popoloj en Rusio, kiam ekregis la reformanto Boris Jelcin. Bedaŭrinde tio ne okazis, kio evidentiĝis post la milito komencita de la Rusia Federacio en Ĉeĉenio, kaj poste en Kartvelio. Ankaŭ Ukrainio devis sperti la agreson de Rusio: unue en 2014, kiam ĝi okupis Krimeon kaj parton de orientaj regionoj, kaj poste en 2022, kiam Vladimir Putin lanĉis plenskalan invadon en Ukrainion.

Komencante ĉi tiun militon, Putin klopodis finfine enkonduki Ukrainion en la rusian influkampon. Li esprimis sin sufiĉe klare, kiam en siaj alparoloj antaŭ la invado li neis ukrainan ŝtatecon kaj deklaris ĝian nedisigeblon de Rusio: „Moderna Ukrainio certe devus esti nomita laŭ Vladimir Lenin. Li estas ĝia aŭtoro kaj arĥitekto”; „Por ni, Ukrainio ne estas nur najbara lando. Ĝi estas integrita parto de niaj propraj historio, kulturo kaj spirita spaco”.

Liaj aspiroj tamen havis la kontraŭan efikon. La agreso de la Rusia Federacio havis gravan influon sur la sintenon de ukrainoj al ĉio rusa, kio ĉirkaŭas ilin, kaj ankaŭ ekbruligis novan ondon de nacia konscio. Ukrainoj komencis amase rifuzi legi rusiajn amaskomunikilojn kaj literaturon, spekti filmojn kaj aŭskulti kantojn. Pli kaj pli da ruslingvaj ukrainoj komencas paroli la ukrainan lingvon en la ĉiutaga vivo. Penante kapti Ukrainion, Putin finfine forturnis la absolutan plimulton de ukrainoj de alligiteco al Rusio kaj ŝanĝis la plej fervorajn rusemulojn en ukrainajn patriotojn. Ĉar vere: ĉu estas facile daŭre ami iun, kiu detruas vian hejmon kaj prenas la vivon de viaj amatoj?

La rusia armea agreso lanĉis novan, pli decidan etapon de malkoloniiĝo en Ukrainio. Magistratoj ĉie en Ukrainio, kun la plena aprobo de ukrainaj civitanoj, aktive ŝanĝas loknomojn asociitajn kun la rusa kolonia pasinteco. En multaj grandurboj, novaj stratnomoj komencis aperi anstataŭ nomoj laŭ Dostojevskij, Tolstoj, Mendelejev ktp. En la urboj de Ukrainio, monumentoj al Puŝkin estas malmuntataj same aktive kiel tiuj al Lenin.

Oni povas diri, ke Puŝkin aŭ alia rusa figuro ne kulpas pri tio, ke la moderna Rusio faras militon kontraŭ Ukrainio, kaj ke ne utilas forigi ukrainajn stratnomojn kun rusaj rilatoj. Vaĥtang Kipiani, kartveldevena ukraina historiisto, respondas al tiu aserto: „Puŝkin estas signo, per kiu la Rusia Imperio kaj Sovetio markis la teritorion, kie ili establis sian potencon. ‚Aborigenoj’ devis senti sian malsuperecon antaŭ la granda imperia kulturo. La sola kialo, pro kio Puŝkin staris tie, estas, ke li estas ‚ruso’. Tia estis la kolonia politiko ne nur de la Rusia Imperio, sed ankaŭ de la brita kaj la franca”.

Tiaj decidaj agoj de la ukraina socio kaj la registaro koncerne la malkoloniadon de urbonomoj estas sendube reago al la rusia malakcepto de Ukrainio kiel suverena ŝtato kapabla fari decidojn kaj elekti sian propran vojon. Se Rusio ne montrus malkaŝe malamikan kaj imperian pozicion kontraŭ Ukrainio, la monumento de Puŝkin starus ankoraŭ longtempe en Ternopilo, kaj la Teatro de Rusa Dramo funkcius en Kijivo.

Samtempe ukrainaj stratoj daŭre havas la nomojn de rusaj disidentoj, kiuj defendis la ideon de libera Ukrainio. Ekzemple en Ivano-Frankivsko estas strato nomita honore al Andrej Saĥarov, kaj en Lucko al Valerija Novodvorskaja. Precipe per la vortoj de Novodvorskaja mi volas konkludi: „Mi estas konvinkita: se Ukrainio ne finos la vipuron en la formo de la rusa kvina kolono, tiam la vipuro finos Ukrainion”.


---

# Historia kastelo komercas

**Published:** 2022-11-01

**URL:** https://www.monato.be/2022/013068.php?p

**Author:** Renée TRIOLLE

**Categories:** Aktuale, FRANCIO, Ekonomio

En Francio, la kastelo Chambord [ŝanbór] estas inter la plej famaj en la luara valo. Ĝi ofte aperis en diversaj filmoj, ĉar ĝi vere aspektas fabeleca. La parko, ĝardenoj kaj kastelo kovras 5440 hektarojn. La tuto estas ĉirkaŭita de muro, kiu longas 32 kilometrojn.

En 1491 la lokon aĉetis la franca reĝo Karlo la 8a. En 1519 la reĝo Francisko la 1a decidis la ekkonstruon. De tiam la kastelo apartenis al diversaj proprietuloj. Jam en 1840 la unua ĝenerala inspektoro pri historiaj monumentoj, la verkisto Prosper Mérimée, enskribis ĝin en la liston de la francaj heredaĵoj. En 1981 Unesko igis ĝin „monda heredaĵo”. Ĝi nun apartenas al la ŝtato kun jura statuso de „establo publika industria kaj komerca” ( établissement public à caractère industriel et commercial , mallongigite EPIC ). Konservi kastelon en bona stato kostegas, do la kastelo Chambord devas mem trovi financadon.

Evidentas, ke vizitantoj multas kaj pagas enirbileton: tio kovras kvaronon de la enspezoj. Same pagas organizanto de ekspozicioj aŭ produktanto de filmoj. Organizi spektaklojn „sono kaj lumo” (france son et lumière , nomo de dumnoktaj spektakloj en historiaj lokoj, kiuj regule okazas en Chambord ekde 1952) venigas pagantajn spektantojn. Sed tio ne sufiĉas. Nur teni la ĉirkaŭantan muron en bona stato kostas 300 000 eŭrojn jare. Restaŭri 4500 historiajn objektojn en la kastelo kostas 100 000 eŭrojn jare. Prizorgi la kastelon, ĝin purigi ktp necesigas dungadon de 100 homoj. Por financi tion, la establo Chambord iniciatis tion, kio jam funkcias en Britio de jardekoj: produkti aĵojn kun la bildo, vendi etaĵojn ktp. Se vi jam vizitis Londonon, vi certe miris pri la granda nombro da tasoj aŭ aliaj aĵoj kun la portreto de la reĝino aŭ ŝiaj familianoj. Sekve la publika establo registris logotipon kun kronita salamandro (simbolo de la reĝo Francisko la 1a) kaj cervo. Vendado alportas 18 % de la enspezoj.

La mastrumantoj devas pripensi kion produkti por vendi. Sekve, produktiĝas mielo. Vinberujoj estis jam plantitaj en la 18a jarcento; 14 hektaroj de speco Romorantin estis replantitaj en 2015 kaj produktas vinon. La vendo enspezigis unu milionon da eŭroj en 2019. La ĝardenoj kovras ses hektarojn. Tiuj laŭ la franca stilo estis restarigitaj kontraŭ 3,5 milionoj da eŭroj danke al financado de usona mecenato Stephen Schwarzman. La anglastilaj kovras 15 000 m 2 , kaj en ili planata estas biologia legomĝardeno. La ĉirkaŭanta arbaro estas ekspluatata por ŝafaroj! Familioj ĝojas enaŭtiĝi por vidi (kaj foti) aprojn, cervojn, kuniklojn, birdojn kaj aliajn bestojn, kiuj libere vivas kaj vagas en la arbaro. Artistoj uzas la falintajn kornojn de la cervoj por fabriki etaĵojn (ŝlosilringojn k.s.)

Evidente la malnovaj kromkonstruaĵoj iĝis luksa hotelo. Ĝia konstruo kostis 16 milionojn da eŭroj, reakirotaj dum la sekvantaj 50 jaroj. Hotelo alportas 7 % kaj restoracio 12 % de la tuta enspezo. Sed imagu riĉan usonanon aŭ ĉinon, kiu povas fanfaroni, ke li tranoktis en franca kastelo aŭ imagu la plezuron tranokti en ĉambro kies fenestro malfermiĝas vid-al-vide de tiu bela kastelo! Invititaj estis diversaj turismagentejoj por diskonigi la eblojn. Ni esperu, ke malgraŭ la pandemio aŭ post ĝi, la hotelo normale funkcios.

Stimuli donacojn kaj kuraĝigi mecenatojn eblas laŭ strukturo „mecenato de kompetentaj entreprenoj”, kiu alvokas ne nur al donaco sed al specifa manlaboro: ekzemple unu miliono da eŭroj alvenis por restaŭrado de la ŝtuparo.

Sekve arto kaj mono kuniras. Ni simple invitas vin viziti la luaran valon en Francio, kie multas kasteloj, kaj ne maltrafi viziton de Chambord.


---

# Estas krokodiloj, ne naĝu ĉi tie!

**Published:** 2022-11-01

**URL:** https://www.monato.be/2022/013087.php?p

**Author:** Renato CORSETTI

**Categories:** Aktuale, Frazaroj, ne nova fenomeno

Ĉu vi aŭdis pri la tetuma, oficiala lingvo en Orienta Timoro? Ĉu pri la davana? Se ne, serĉu ilin en Vikipedio sub la nomo Uab Meto. Kaj mi aŭdacas supozi, ke ankaŭ la nomo kupanga ne diros multon al vi, malgraŭ tio, ke ĝi estis lingvo de grava urbo en la tempoj de la nederlanda koloniado.

Tamen, ĉar vi estas esperantisto kaj interesiĝanto pri lingvoj, vi certe esploros pri ili kaj malkovros la lingvan riĉecon de la insulo Timoro kaj ankaŭ povos lerni iom pri tiuj lingvoj el la recenzata frazlibro. Krome, se vi estas politike kontraŭimperiisma, vi povos ĝoji, ke malgraŭ la premoj de Aŭstralio kaj de la tuta anglalingva mondo, oni deklaris oficialaj lingvoj de Orienta Timoro la portugalan kaj la lokan tetuman kaj ne la anglan. La Monda Banko ankoraŭ provas bedaŭri pri tio en sia raporto pri klerigado en Orienta Timoro.

Nun, pri frazlibroj la opinioj de lingvoinstruistoj estas malsamaj, kvankam la publiko ŝatis ilin de la plej frua antikveco. Ŝajnas, ke la unuaj aperis en la unua jarmilo de nia komuna erao laŭ la Silka Vojo kaj prezentis al ĉinaj komercistoj utilajn frazojn en la sanskrita por uzo ĉe la fino de la vojaĝo. La unuaj presitaj frazlibroj en Okcidento aperas fine de la 15a jarcento, ekzemple Good Boke to Lerne to Speke French (proksimume 1493-1496). Vi rekonos la titolon Bona libro por lerni paroli france en la tiama skribmaniero de la angla.

Zamenhof mem ne hezitis meti ekzemplojn de pretaj esprimoj en la Fundamentan Krestomation, en la ĉapitreton Korespondado Komerca (cetere verkitan de L. de Beaufront antaŭ la granda skismo).

Tamen ni venu nun al ĉi tiu frazlibro. Ĝi estas tiel vasta, ke vi trovos en ĝi frazojn por ĉiuj situacioj. Kiam recenzantoj volas primoki frazlibron, ili kutime eltrovas unu aŭ du frazojn klare neutilajn por normala homo kaj invitas la legantojn ridi pri ili. Temas pri facila ekzerco, aplikebla ankaŭ al ĉi tiu libro. Tre neverŝajne aĉetonto de la libro estos en situacio bezoni la frazon en paĝo 116: „Mi bezonas pastoron, kiu parolas la davanan” = en la davana: Au parlu' uispaer amolok Metô. Kaj krome iu superatenta pri lingvo politike ĝusta povus akuzi ĉi tiun libron antaŭ Unesko pro la frazo en paĝo 147: „Foje la instruistoj batas la studentojn” pro incito al rompo de infanaj rajtoj.

Ĉi tiu libro ne havas nur frazojn. Ĝi havas serion de aldonaĵoj, kiuj estas tre utilaj al tiuj, kiuj volas iom malkovri la lingvojn, en kiuj aperas la frazoj. Temas pri komparaj tabeloj de pronomoj kaj nombroj en la dek lingvoj. Se vi iom atente legos ĝin, vi vidos, ke en Indonezio oni ne havas nian distingon laŭ sekso inter li kaj ŝi , sed havas aliajn distingojn, ekzemple inter inkluziva kaj malinkluziva ni . Se en Usono kaj ĝia imperio, inkluzive de Esperantujo, oni parolus la indonezian, nun ne furorus la batalo pri ri sed batalo pri ni , kaj mi proponus la formojn nurni kaj nikune por respektive la malinkluziva kaj inkluziva formoj. „Nurni, la esperantistoj, zorgas pri Esperanto dum nikune, ĉiuj eŭropaj civitanoj, devas zorgi pri multlingveco en Eŭropo”.

Sekvas kvinlingva (esperanta, indonezia, angla, davana, tetuma) vortolisto dividita laŭ la samaj tem-fakoj de la frazoj, kaj kvarlingva listo de landonomoj (la samaj sen la angla), kaj librolisto en la davana lingvo, el kiuj kelkaj estas verkoj aŭ tradukoj de la sama aŭtoro de tiu ĉi libro.

Ĉu do ĉio estas en ordo en la plej bona frazlibro el ĉiuj frazlibroj de la mondo? Mi povas juĝi nur pri la itala kaj Esperanto kaj ne pri la indoneziaj lingvoj. Mi rimarkis nur kelkajn tre malmultajn esprimojn en Esperanto, kiuj ne kongruas kun la normala uzo en Eŭropo. Ekzemple, la studentoj batataj fojfoje de la instruistoj verŝajne ne estas studentoj en universitato, laŭ la difino en PIV: „Persono, studanta en universitato aŭ alia simila supera lernejo”. Eble la intenco estis paroli pri „lernejanoj”. Mi mem estis en elementa lernejo, en kiu la instruisto havis bastoneton por bati la manojn de infanoj, kiuj ne faris la hejmtaskojn aŭ miskondutis iumaniere. Cetere vi ne kredos, ke la unua lando en la mondo, kiu forigis korpajn punojn por infanoj, estis Pollando en 1793, dum la politike ĝustaj kaj homrajtaj landoj kiel Britio deklaris ilin malpermesataj en ĉiuj lernejoj, inkluzive la privatajn, per diversaj leĝoj nur inter 1996 kaj 2003, esence hieraŭ, kaj en la sudaj ŝtatoj de Usono ili ankoraŭ estas permesataj.

Alia esprimo, kiu, laŭ mi, ne funkcias en Esperanto, estas „civila servisto” por tio, kion oni normale nomas „ŝtata aŭ publika oficisto”. Tamen evidente temas pri detaletoj, kiuj neniom forprenas de la meritoj de la frazaro.

Unu el tiuj meritoj estas malkovri al la leganto, ke la mondo kaj la lingvoj estas variaj. Ekzemple, en Esperanto, kiam oni foriras, la foriranto diras „Adiaŭ!”, kaj la restanto same diras „Adiaŭ!”. Sed tio devas aspekti tiel eksterordinare al indonezianoj, ke en paĝo 180 vi trovas du seriojn de tradukoj por la sama vorto en la du situacioj.

Lasta rekomendo: aĉetu la libron kaj lernu parkere en ĉiuj lokaj lingvoj la frazon „Estas krokodiloj, ne naĝu ĉi tie” Tio povos savi al vi la vivon!


---

# Ĉu maraj herooj?

**Published:** 2022-11-01

**URL:** https://www.monato.be/2022/013122.php?p

**Author:** Kees NEEFT

**Categories:** Aktuale, NEDERLANDO, Moderna vivo

Esploristoj kiel Cornelis de Houtman 1 kaj Abel Tasman 2 estas lerneje priskribataj kiel respektive la unua nederlandano, kiu sukcesis trovi Javon, kaj la unua eŭropano, kiu malkovris Nov-Zelandon. Sed ili estis ankaŭ viroj, kiuj „uzis ekstreman perforton kaj metis originajn loĝantojn en kolonian sistemon”, laŭ serio de aŭdmaterialoj faritaj laŭ komisio de la urba estraro de Amsterdamo.

Kiuj sin demandas, kion verŝajne faris Michiel de Ruyter 3 , Willem Bontekoe 4 kaj dekoj da maristoj, por ke ili meritu omaĝon per stratoj kun la respektivaj nomoj, evidente povis jam serĉadi per Guglo, aŭ tajpi iliajn nomojn en la retejo de la komunumo pri stratnomoj.

Sed nun amsterdamanoj povas ankaŭ skani QR-kodojn – kiuj montriĝas sur ŝildoj kaj sur strattabuloj en tri kvartaloj – kaj informiĝi per 2-minuta podkasto pri la rolo de tiuj maraj herooj en la malbonaj flankoj de la kolonia historio. Ili povas nun aŭskulti 22 biografiajn rakontojn 2-minutajn, 1-horan podkaston kaj deklamon.

Tiel oni povas, irante laŭ Tasman-strato, lerni kiel Abel Tasman trafis Nov-Zelandon dum la serĉado de Terra Australis . Okaze de la unua renkontiĝo kun la maorioj mortis kvar maristoj, kaj verŝajne ankaŭ inter la maorioj estis viktimoj.

Aliaj aŭdmaterialoj rakontas, kiel Michiel de Ruyter kontribuis al la transatlantika komerco de sklavoj per konkero de okcident-afrikaj fortikaĵoj apartenantaj al la angloj, kaj kiel sabrobatemulo Joost van Trappen Banckert 5 najlfiksis 250 vivajn portugalojn al sia ŝipo por ektimigi sian malamikon. Oni rakontas ankaŭ, kiel Jacob van Neck 6 povis intertrakti kun la java sultano (kvankam pli frue li kidnapis la reĝon de Madagaskaro por ekhavi provianton).

Oni anstataŭigis la amsterdaman komisionon pri stratnomoj – post naŭdek jaroj da funkciado – per konsilantaro, kiu atentas pri diverseco kaj inkluziveco.

En la nova kvartalo IJburg oni forstrekis nomojn de geŭzoj 7 (kiuj rolis en la sendependiga milito kontraŭ Hispanio) kaj ŝovis antaŭen kontraŭkoloniajn batalintojn, kiel ekzemple indonezian juristinon kaj kuracaan verkiston. Oni ne forskrapis la nomojn de polemikaj iamaj herooj, sed oni aldonis tiurilatan informon.


---

# Unikaj ornamaĵoj el plantaj semoj

**Published:** 2022-11-01

**URL:** https://www.monato.be/2022/013144.php?p

**Author:** LAST

**Categories:** Aktuale, MANLABORADO, Moderna vivo

„Mi ŝatas observi la formojn kaj kolorojn de la semoj de malsamaj plantoj. Tiu paletro de semoj estas ege riĉa. Mi kolektas ilin. Kaj por ke ili fariĝu ankoraŭ pli interesaj, mi transformas ilin en ornamaĵojn”, diras la emerita sinjorino Regina Slučkienė el la litova urbeto Raguva en la distrikto Panevėžys. De multaj jaroj ŝi havas nekutiman hobion.

Demandite pri tio, ĉu ŝi memoras la unuan ornamaĵon faritan el semoj, Regina Slučkienė facile revivigas sian memoron. „Kiam mi loĝis en Vilnius, miaj gepatroj havis ĝardenon for de la urbo. Tie ili kreskigis grandajn nigrajn kaj blankajn fabojn. Mi trovis tiujn fabojn tre belaj. Mi truis ilin kaj faris kolĉenon. Ĝis hodiaŭ tiuj faboj perfekte pluvivas kaj aspektas kiel ŝtonoj”, rakontas la virino.

Ŝi aldonis, ke freŝaj faboj kutime ne estas tiel malmolaj kiel tiuj, kiuj jam estas sekaj, do ne estas malfacile trapiki ilin per forta kudrilo. Poste estas grave zorge konservi la ornamaĵojn faritajn el vivaj materialoj, por ke ilin ne ataku skaraboj. Tial ŝi tenas ĉiujn semojn en plastaj skatoloj, kaj vintre ŝi portas ilin al pli freŝa loko, ekzemple en la garaĝon.

„Ekde mia emeritiĝo mia pasio krei ornamaĵojn el diversaj semoj forte kreskis. Ni komencis vojaĝi pli, aktive interesiĝis pri semoj kaj ofte alportis la plej ekzotajn semojn trovitajn en aliaj landoj. Kelkfoje estas eĉ malfacile kredi, ke la naturo mem kreas kolorajn belaĵojn ŝmiritajn per farbo. Kaj ĉio, kion vi devas fari, estas nur meti ĝiajn kreaĵojn tiel, ke tiu natura beleco fariĝu eĉ pli okulfrapa. De la infanaĝo min fascinas la naturo, ŝtonoj, faboj, glanoj, diversaj malmolaj kaj belaj etaj objektoj”, diras la kreinto.

La emeritino ĝojas, ke ŝia granda helpanto estas ŝia edzo Antanas Slučka. Li elektas la semojn, semas, kreskigas la plantojn, poste malplenigas la guŝojn, boras truojn en la semoj tiel, ke restas nur kongruigi kaj surfadenigi ilin.

Antanas Slučka estas granda amiko de la naturo ekde sia junaĝo. Laborante kiel instruisto en lernejo, li ne nur kreis angulon de ekzotaj bestoj – kiun volonte vizitadis lernantoj el la tuta lando – sed ankaŭ aktive kolektis semojn de diversaj plantoj, precipe alportitajn el ekzotaj landoj, kaj zorgis pri ilia ĝermado. „Ĉi-jare el 130 specoj de faboj de malsamaj koloroj mi elektis pli ol cent speciojn, kiujn mi planas kreskigi. La artefarita polenado de la faboj per fremda poleno stimulas la aperon de novaj koloroj. La eksperimentado kun plantoj estas grandega laboro. Ne sufiĉas nur planti. Antaŭ ĉio necesas trovi taŭgan lokon kaj prizorgi kaj protekti ilin kontraŭ plagoj. En nia ĝardeno multas helikoj, kiuj avide manĝas fabojn kun ĉiuj guŝoj”, diras Slučka.

Por la vojaĝema paro ĉiu vojaĝo al fremda lando estas ankaŭ bonega ŝanco alporti antaŭe ne-viditajn semojn. Antanas kutime iras ĉasi la pli interesajn. Li promenas tra la naturo, observante plantojn, grimpante montojn, malsuprenirante en kampojn – kie kreskas arboj – kaj kontrolante, kie ceteraj guŝoj pendas de la arbobranĉoj. Kaptinte kelkajn ekzemplerojn, li kunportas ilin hejmen kaj tiam provas kreskigi ilin en sia ĝardeno.

„Tropikaj plantoj estas tre interesaj por mi, sed por ke ili ĝermu kaj maturiĝu, ili ofte bezonas oranĝerion. Tre surprizita mi restis pri ekzota ricino. Semoj alportitaj el Zanzibaro, semitaj en nefermita grunda spaco, kreskis kaj iĝis gigantaj plantoj. Ĉi tiuj plantoj estas venenaj, do necesas lavi la manojn tuj post kiam oni tuŝis la planton. Mi kreskigis ankaŭ la tiel nomatan farboherbon dum pluraj jaroj. Ĉi tiu arbedo kreskas same en Zanzibaro. La lokuloj uzas ĝiajn semojn por ruĝe farbi siajn ungojn, lipojn kaj vizaĝon. La planto ĝermis, maturiĝis dum kelkaj jaroj, sed poste frostiĝis en la vintra malvarmo”, rakontas la naturamiko.

Unu el la plej interesaj eksperimentoj de la edzo Slučka koncernas malgrandan bananon el Tajlando. La litovo petis de hotela dungito malgrandan bananan ŝoson. Ricevinte ĝin, li unue lavis, poste envolvis en malsekan papertukon, metis en valizon kaj sukcese transportis ĝin al Litovio. Komence la banano kreskis en poto, poste ĝi estis translokita al forcejo, kie la planto altiĝis ĝis la tegmento, floris, kaj vintre denove estis translokita hejmen. La planto kreskigis multajn plantidojn, kiujn la posedanto donis al aliaj homoj. La historio de ĉi tiu tajlanda bananarbo daŭris kvin jarojn.

Interesa afero okazis ankaŭ en rilato kun malgranda liano-simila grimpoplanto kun multego da kokcinel-similaj semoj. Ili estis plantitaj en litova grundo kaj bedaŭrinde ne montris vivsignojn dum du jaroj. Kiam ili estis elfositaj, ili montriĝis senŝanĝaj. Tiam per smirga papero Antanas frotis la eksteran tavolon, kaj baldaŭ longe dorminta semo ĝermis. La demando, kio helpas tian semon ĝermi en sia devenlando, ĝis nun ne havas klaran respondon.

Kiom da semoj s-ino Slučkienė uzis por la kreado de siaj ornamaĵoj, ŝi ne memoras. Ŝi komence provis kalkuli kaj registri, sed poste perdiĝis en tiu statistiko. „Mi povas diri nur, ke mi faris ĉirkaŭ 350 braceletojn. Mi kutime kuplas fabojn de la sama koloro. Mi kutime komponas ornamaĵojn el faboj de malsamaj koloroj, diversaj variaĵoj, fojfoje malsamaj grandoj”, pri siaj laborsintenoj rakontas la sinjorino.

Kvankam faboj estas eble la plej aprezata materialo por krei originalajn ornamaĵojn, ili ne estas la solaj en la metiejo de s-ino Slučkienė. S-ro Slučka havas grandan kolekton de dekoracia maizo de diversaj koloroj, kies semoj estas kombinitaj kun semoj de alia koloro por krei originalajn ornamaĵojn, ekzemple, bela kombinaĵo estas akirita kombinante grizajn maizsemojn kun malgrandaj ranunkolo-similaj semoj de grimpoplanto. Li sukcesis miksi ordinaran maizon kun ruĝa kaj ekhavi koloran maizon.

Kvankam vojaĝoj estas bonega okazo por malkovri pli interesajn kaj novajn semojn, la virino diras, ke ankaŭ en Litovio oni povas kolekti multe da materialo por kreado. Ekzemple, en la lando kreskas ĉirkaŭ 80 specoj de malsamaj faboj, kolora maizo el la ĝardeno, pluraj specoj de glanoj, nuksoj.

Multaj ekzotaĵoj troviĝas ankaŭ en la fruktoj vendataj en litovaj supervendejoj. S-ino Slučkienė memoras, ke antaŭ jardekoj eblis aĉeti persimonojn, ene de kiuj troviĝis malhelbrunaj semoj. Fojfoje eblas trovi tamarindojn importitajn el Azio en skatoloj, kiuj enhavas belajn brilajn platajn ĉerizkolorajn semojn.

La virino menciis alian pomgrandan verdan frukton kun brunaj makuloj sur la bongusta karno kaj belaj brilaj semoj: anonon. Unu frukto kutime enhavas nur kvar aŭ kvin semojn. Do por fari kolĉenon el ili, unu frukto certe ne sufiĉas.

S-ino Slučkienė, kiu famiĝis en Litovio, plurfoje prezentis siajn verkojn en ekspozicioj. Estis ankaŭ petoj vendi ilin, sed ŝia opinio estas firma: „Ĉi tio estas mia kolekto, kaj ĝia ĝusta loko estas en mia hejmo.”


---

# Ĉu la insulo vojas al aŭtonomeco?

**Published:** 2022-11-01

**URL:** https://www.monato.be/2022/013194.php?p

**Author:** Christian FABOSSOU

**Categories:** Aktuale, KORSIKO, Politiko

„Ni pretas iri ĝis aŭtonomeco. Poste, la demando estas scii, kia estas tiu aŭtonomeco”. Tiel diris Gérald Darmanin, la franca ministro pri internaj aferoj en la ĵurnalo Corse Matin , kelkajn tagojn post la perfortaj manifestacioj, kiuj skuis Korsikon en marto 2022.

La kialo de tiu eksplodo estis la morto de la korsika naciisma aktivulo Yvan Colonna, kelkajn semajnojn post kiam la 2an de marto 2022 kunmalliberulo violente batadis lin en la karcero de Arles. Juĝite pro sia partopreno en la murdo de la prefekto Claude Érignac en 1998, Colonna estis plenumanta sian punon, dumvivan restadon en karcero, sur la kontinento, atendante sian translokadon en korsikan malliberejon. La peto estis tamen oficiale rifuzita de la franca ŝtato pro lia statuso de „malliberulo aparte menciinda”.

Tuj kiam disvastiĝis la novaĵo pri la agreso fare de konata ĝihadisma kunmalliberulo, la insulo ekbrulis. Je la alvoko de studentoj kaj naciismaj organizaĵoj, inkluzive de sindikatoj, miloj da manifestaciantoj kolektiĝis en ĉiuj ĉefaj korsikaj urboj por denunci la respondecon de la franca ŝtato. Oni ĥore kriis: „ statu francese assassinu! ”, „murda franca ŝtato!”. Por la korsikaj naciistoj, Yvan Colonna estis politika malliberulo, viktimo de la maljusteco de la franca ŝtato. Dum la sekvintaj tagoj bankoj, juĝejoj kaj publikaj konstruaĵoj, simboloj de la ŝtato, estis atakitaj per molotov-kokteloj, hejmfaritaj bomboj, kun multaj vundoj inter la policanoj. Oni diras, ke la polico ricevis ordonon moderigi la subpremon de la tumultuloj, por eviti tragedion meze de la prezidenta kaj parlamenta elektokampanjo.

Preter la emocio vekita de la morto de Colonna, la naciistoj vidis ŝancon devigi la francan registaron konsenti iliajn longdaŭrajn postulojn: „rekonon de la korsika popolo, statuson de plena aŭtonomia rajto kaj de plena ekzekutiva kapablo”. Krome, post la deklaro de Darmanin kaj la decido de la registaro transloki la kunakuzitojn de Colonna al Korsiko, la naciistoj tre rapide proklamis, ke iliaj perfortaj agoj de kelkaj tagoj antaŭenigis la korsikan aferon pli ol jaroj da intertraktadoj faritaj de iliaj elektitaj oficistoj.

Por Gilles Simeoni, la prezidanto de la Ekzekutiva Konsilio de Korsiko (la loka registaro), la statuso de plena kaj plenrajta aŭtonomeco signifas interalie: rekonon fare de la franca konstitucio de korsika specifeco, la kunoficialecon de la korsika kun la franca lingvo, la povon kolekti impostojn, leĝdoni, dum oni daŭre profitas de la aparteno al la franca ŝtato. La loĝantoj de la insulo ricevus krome statusajn privilegiojn, ekzemple pri prioritata domposedo, malprofite al la francaj ĉeflandanoj. Ĉe radio France Inter la 17an de marto, Gilles Simeoni eĉ daŭrigis: „... ĉiuokaze, la interkonsento pri la formo kaj enhavo de ĉi tiu aŭtonoma statuso devas esti difinita antaŭ la fino de 2022”.

Dum maldekstre la kandidatoj por la prezidenta elekto estis favoraj al korsika aŭtonomeco, dekstre ili forte kontraŭis ĝin, kiel Marine Le Pen, kiu pepis „De la murdo de prefekto ĝis la promeso de aŭtonomeco, ĉu povas esti pli katastrofa mesaĝo?”. La publika opinio estas multfaceta. Je unu flanko oni rimarkigas, ke la registaro ne tiel firme kontraŭis perforton en Korsiko kiel ĝi kontraŭis la movadon de flavaj veŝtoj. Aliflanke, oni kritikas la maldecon de la naciistoj, kiuj pensis nek pri la murdita prefekto Claude Erignac nek pri lia familio.

Post serio da nuligoj ligitaj al la voĉdona kalendaro kaj la daŭrigo de perforto sur la insulo, intertraktadoj finfine komenciĝis en julio 2022 inter la ministro pri internaj aferoj kaj la korsikaj elektitaj delegitoj. Tio estis unua renkontiĝo por difini labormetodon kaj planadon por intertraktadoj pri la estonta statuso de la insulo. Por Michel Castellani, deputito, membro de la aŭtonomiisma partio Femu a Corsica („Ni faru Korsikon”), la intertraktadoj devus esti finitaj post jaro kaj duono. Macron tamen deziras, ke la insulo restu en la respubliko kiel parto de la „ĉeflanda Francio” kaj ne volas, ke kreiĝu du grupoj da civitanoj (korsikanoj kaj „kontinentaj francoj”) kun diversaj rajtoj. La du flankoj estas do malproksimaj de interkonsento. Ĉu oni ne diras en politiko, ke la diablo kuŝas en la detaloj?


---

# Minoritatoj: nur supraĵe la situacio bonas

**Published:** 2022-11-01

**URL:** https://www.monato.be/2022/013195.php?p

**Author:** Martin PTASIńSKI

**Categories:** Aktuale, GERMANIO, Politiko

„ Witajśo k nam! ”: jen frazo, kiun turistoj en la orient-germana Spree-arbaro fojfoje aŭdas kaj eĉ pli ofte legas. Tiu sorablingva teksto signifas: „Bonvenon ĉe ni!” Kaj jam oni plulernis eble nekonatan fakton pri Germanio: ne ĉio estas germanlingva; ankaŭ en la plej popolriĉa ŝtato de okcidenta Eŭropo ekzistas minoritatoj.

Se oni kiel ne-germano tion ne scias: tio kompreneblas! La problemo estas, ke multaj germanoj, eĉ la plimulto, mem ne scias pri naciaj minoritatoj en sia lando. Germanoj, kiuj vojaĝas al la turisme populara Spree-arbaro, vidante la dulingvajn vojmontrilojn eble simple pensas, ke temas pri pollingvaj informoj por turistoj el proksima Pollando. Simile estas en la populara Frisio ĉe la germana marbordo aŭ en la plej norda germana urbo Flensburg, kiu en la stacidomo bonvenigas siajn gastojn ankaŭ per sia dana nomo Flensborg.

Oficiale agnoskataj minoritatoj en Germanio estas la slavaj soraboj en Saksio kaj Brandenburgo, la frisoj en Ŝlesvigo-Holstinio kaj Malsupra Saksio, la danoj en Ŝlesvigo-Holstinio, kaj la sintoj kaj romaoj kun tradicie germana civitaneco, kiuj vivas dise tra tuta Germanio.

Krome la jeniŝoj, soci-kultura kaj etna grupo vivanta precipe en sud-okcidenta Germanio, postulas de la ŝtato agnoskon kiel nacia minoritato. Kaj ankaŭ la situacio de la poloj en Germanio restas solvenda: la pollingva komunumo havas longan tradicion en Germanio, sed dum germanoj en Pollando estas agnoskataj kiel nacia minoritato, la samo ne okazas al la poloj en Germanio.

La situacio rilate al naciaj minoritatoj en Germanio ĝenerale estas bona, sed tamen nepre plibonigenda – jen kiel oni povus resumi la komenton de Konsilio de Eŭropo, kiu ekzamenis la situaciojn de naciaj malplimultoj en la membroŝtatoj kaj publikigis siajn rezultojn en junio 2022.

La Konsilio kritikas Germanion grandskale. La unua granda kritiko estas, ke la „kadra konvencio por protekto de naciaj minoritatoj” ne estas realigata unuece en Germanio – nome ekzistas parte grandaj diferencoj inter la unuopaj federaciaj landoj. Krome la germanaj institucioj devas plifortigi la kontraŭbataladon de diskriminacio surbaze de aparteno al nacia minoritato. Ĝi interalie kritikas, ke en la koncernaj kontraŭdiskriminaciaj leĝoj mankas la kriterio „lingvo”, kio el jura vidpunkto estas baraĵo por efektiva protektado de minoritataj rajtoj.

La Konsilio ja laŭdas la financajn subvenciojn fare de la germana ŝtato, tamen ĝin alvokas al certigo de pli granda memstareco de la minoritatoj, se temas pri uzado de la subvenciaĵoj.

Rilate al amaskomunikiloj la Konsilio forte kritikas la mankon de apartaj publikaj radio- kaj televid-programoj en la frisa, dana kaj romaa lingvoj. Nur la soraboj estas „sufiĉe, tamen ne kontentige” reprezentataj en la publikaj amaskomunikiloj de la landoj Saksio kaj Brandenburgo. La Konsilio do alvokas Germanion krei la kondiĉojn por evoluigo de profesiaj frisaj, danaj kaj romaaj programoj en la publika radiofonio. Same nesolvita restas la problemo, ke anoj de ĉiuj minoritatoj (krom la soraboj) entute ne estas reprezentataj en la regionaj radiofoniaj institucioj.

Se temas pri publika videbleco de la minoritataj lingvoj, la Konsilio konstatas pliboniĝon de la situacio. Kritiko estas, ke vojindikiloj ĉe aŭtoŝoseoj ne estas dulingvaj. La iama registaro de Merkel opiniis, ke dulingvaj vojindikiloj „tro iritus” la stirantojn. La nova registaro de kanceliero Scholz promesis revizii tiun strangan vidpunkton. Restas ĝisatendi, kiam (kaj ĉu entute) tiu situacio ŝanĝiĝos.

La minoritatoj mem kritikas, ke la ĝenerala publiko en Germanio fakte ne scias pri ilia ekzisto kaj iliaj lingvoj en Germanio. Solaj esceptoj restas la landoj Saksio, Brandenburgo kaj Ŝlesvigo-Holstinio, kie la lernantoj lernas en lernejoj pri la koncernaj minoritatoj. Fojfoje en tiuj landoj eblas lerni la koncernajn lingvojn eĉ ekster la oficiale dulingvaj regionoj. En la cetero de Germanio tamen regas absoluta nekonscio pri la ekzisto de naciaj minoritatoj. La Konsilio do alvokas Germanion certigi „la instruadon pri siaj naciaj minoritatoj kaj ilia kontribuo al la germana socio en la tuta federacia respubliko”.

La Konsilio krome postulas dialogon inter la germanaj aŭtoritatoj kaj reprezentantoj de la jeniŝoj, cele la agnoskon de tiu etna grupo kiel nacia minoritato.


---

# Batalo por la rajto morti

**Published:** 2022-11-01

**URL:** https://www.monato.be/2022/013196.php?p

**Author:** Tommaso MELACOTTE

**Categories:** Aktuale, ITALIO, Politiko

La 2an de aŭgusto en Bazelo (Svislando) plenumiĝis ago kun profunda civila valoro. Sinjorino Elena (69-jaraĝa finstadia malsanulo, kies familinomo ne estis diskonigita) decidis defii la italajn leĝojn kaj instituciojn, turnante sin al eksterlanda kliniko por asistata sinmortigo. Ŝi tiel metis finon al siaj suferadoj kaŭzitaj de nekuracebla pulma karcinomo.

„Mi preferus morti en mia lito, en mia domo, tenante la manon de mia filino kaj tiun de mia edzo”, ŝi deklaris en la lasta videomesaĝo. Tio en Italio ne estis ebla, ĉar la itala leĝo ne nur malfaciligas la aliron al eŭtanazio, sed ankaŭ severe punas tiujn, kiuj iamaniere plifaciligas aliulan sinmortigon, eĉ propravolan. Tial Elena devis atingi klinikon en Svislando malproksime de siaj karuloj kaj de la frosta silento de la italaj institucioj.

Elena ricevis la helpon de la aktivulo Marco Cappato, ano de Associazione Luca Coscioni . La asocio ekde la jaro 2002 agadas por la libereco de scienca esplorado, homaj rajtoj kaj laŭleĝigo de eŭtanazio. Cappato, post kiam li akompanis Elenan ĝis Bazelo, iris al la ĉefpolicejo de Milano por denunci sin. Li nun riskas punon ĝis dek du jaroj da mallibero pro „helpo al sinmortigo” laŭ artikolo 580 de la itala kriminala kodekso.

Cappato estas „preta alfronti la eventualajn sekvojn” kaj krome denuncas la „diskriminacion inter malsanuloj”. En 2019 la Konstitucia Kortumo sankciis, ke la helpo al sinmortigo ne plu konstituas delikton, nur se la petanto bezonas traktadon per vivtena sistemo, suferas pro neinversigebla patologio kaj estas en plena posedo de siaj mensaj kapabloj por alpreni decidojn (verdikto 242/2019). Kvankam laŭdinda, tia dispozicio ankoraŭ estas ege nesufiĉa kaj limiga por garantii, ke ĉiu homo havu regon pri la propra vivofino. Estas ankoraŭfoje evidenta la bezono de vera politika interveno per specifa leĝo. Tial Elena, kies patologio ne postulis (ankoraŭ) vivtenan sistemon, estis devigita moviĝi ĝis lando, kiu kontraŭe al Italio permesas asistatan sinmortigon laŭ ŝiaj kondiĉoj.

La temo estas tute neglektita de la parlamento; pro tio en 2021 pli ol miliono da italoj subskribis proponon de referendumo favore al laŭleĝigo de eŭtanazio kaj al rifuzo pri kuracado. Kvankam la sojlo je 500 000 necesaj subskriboj estis abunde superita, la Konstitucia Kortumo deklaris la referendumon „neakceptebla”. Cappato komentis, ke tio „estas malbona novaĵo por tiuj, kiuj nun suferas kaj devos suferi eĉ pli longe, kaj malbona novaĵo por demokratio”.

Dum mankas specifa kaj vasta leĝo, eĉ tiuj, kiuj fakte ekhavis permeson por procedi, alfrontas ekonomian diskriminacion kaj obstrukcadon. Fama estas la afero de Federico Carboni, la unua okazo de asistata sinmortigo en Italio. Post du tribunalaj verdiktoj li mem devis pagi 5000 eŭrojn por la necesaj medikamentoj kaj aparatoj por sia eŭtanazio.

Lastatempe alia paciento sukcesis igi, ke lia volo estu respektata. Antonio (kaŝnomo de 44-jaraĝulo, tetraplegia paciento el 2014) apelaciis al kortumo kontraŭ la sanitaraj institucioj de la regiono Markio, kiuj estis akuzataj pri „neplenumo de oficaj agoj” koncerne kontroladon de la alirkondiĉoj al sinmortigo. Tiel instigite, kuracista komisiono de la Unuigita Regiona Sanserva Administracio aprobis finfine la lastan necesaĵon: la medikamenton (natrian tiopentonon), kiun la paciento mem devas liveri. Post longa jura batalo Antonio – senintenca martiro – povos decidi, kiam kaj kiel meti finon al sia vivo.

Civilaj rajtoj bone mezuras la evoluon de popoloj. La malfacileco, kontraŭ kiu tiom da homoj devas solaj batali, por ke oni respektu ilian volon, estas grava indikilo – same kiel la kulpa silento de la parlamento, kiu sin montras malzorga (kun iuj esceptoj ene de elektokampanjo). Krom la aprobo de leĝo pri la t.n. „biologia testamento” en 2017, per kiu eblas frue decidi, pri kiuj terapioj doni konsenton okaze de estonta fizika kaj psikologia nekapableco, la situacio estas ankoraŭ fakte senŝanĝa. Dume, kvankam malfacile, multaj bonvolemaj homoj, kiuj deziras nur libere administri sian vivon aŭ helpi aliulojn fari tion, daŭre klopodas loke, nacie kaj tutmonde por la agnosko de tiaj ĉi fundamentaj individuaj rajtoj.


---

# Kiel ekas militoj?

**Published:** 2022-11-01

**URL:** https://www.monato.be/2022/013198.php?p

**Author:** Ian FANTOM

**Categories:** Aktuale, ESEO, Historio

Ordigante malnovajn paperojn, mi trovis en miaj manoj la majan numeron de MONATO 2014, sur kies antaŭa paĝo estas milita tombejo kun demando „Kiu kaŭzis la unuan mondomiliton?”. Lenio Marobin, la aŭtoro de la artikolo, konkludis: „Historiistoj revenis al la argumentoj de la intermilitaj jaroj. Nun la fokuso estis la rolo de Rusio kaj Francio en la komenco de la milito kaj la demando, ĉu la brita registaro vere estis faranta ĉion eblan por eviti la militon en 1914”.

Proksimume en la tempo, en kiu estis verkita tiu artikolo, mi mem komencis esplorojn pri la kaŭzo de tiu milito. Mi neniam sentis, ke mi komprenas ĝin, ekde miaj infanaj jaroj. Ankaŭ Zamenhof je sia morto kvardek jarojn pli frue estis nekomprenema pri la kaŭzo de tiu milito.

Mi ĵus akiris faksimilan kopion de la libro Falsehood in war-time (Falsado en milita tempo) eldonita en 1928, kun subtitolo „Enhavanta sortimenton da mensogoj, kiuj cirkulis tra la nacioj dum la Granda Milito”. La aŭtoro, Arthur Ponsonby, estis unu el la kvin britaj parlamentanoj, kiuj voĉdonis kontraŭ la militdeklaro kontraŭ Germanio en 1914.

Li priskribas diversajn celojn de mensogado, ĉefe por konfuzi la malamikon kaj por gajni la entuziasmon de la propraj civitanoj. Sed por mi la plej interesa parto estis la mensogoj, kiuj aperas antaŭ la komenco de la milito. Kiel atentigis ankaŭ Zamenhof, ordinaraj homoj volas nur vivi en paco, ili ne ŝatas la buĉadon de militado. Kaj do oni povas vidi, ke sen ŝtata mensogado de unu flanko aŭ la alia, eĉ ne komenciĝus milito.

La ĉefa mensogo aperis kiel serio da neadoj ekde 1911 pri sekreta traktato inter Britio kaj Francio en okazo, ke Francio estus atakita de Germanio. La gvidanto de la Konservativa Partio, Bonar Law, diris en la parlamento la 18an de julio 1918: „Estas dirite – kaj mi opinias, ke tre verŝajne tio estas vero – ke, se Germanio estus sciinta kun certeco, ke Britio partoprenos en la milito, la milito tute ne estus okazinta.” La 8an de februaro 1922 parlamentano O'Connor asertis: „Ĝi ne devintus esti sekreta”, kaj Neville Chamberlain, kiu pli poste kiel ĉefministro provis eviti duan mondmiliton, respondis: „Mi konsentas. ... Se niaj devoj estus konataj kaj estus definitivaj, estas almenaŭ eble, kaj mi opinias verŝajne, ke milito estus en 1914 evitita.”

La 17-paĝa enkonduko de tiu libro estis plenplena de priskriboj pri mensogoj, kiujn oni atendu en milita tempo. Kvankam la libro temis pri la Granda Milito, la tuto povus esti verkita hodiaŭ rilate al la nuna malpaco en Ukrainio. Jen kelkaj citaĵoj.

„Se estus dirita la vero ekde la komenco, estus neniu kialo kaj neniu volo por militado.” „En milita tempo manko de mensogado estas neglekto, dubado pri mensogo estas misfaro, deklaro de la vero estas krimo.” „En estontaj militoj ni nun antaŭvidu novan kaj multe pli efikan instrumenton por propagando – la registaran regadon de teledissendado.” „Kiam la homoj de unu lando komprenos, kiel la homoj en alia lando estas trompitaj, same kiel ili mem, en milita tempo, ili ĉiuj pli emos simpatii kun ili kiel viktimon ol ilin kondamni kiel krimulojn, ĉar ili komprenos, ke ilia krimo konsistis nur el tio, kion ilia registaro kaj la gazetaro prezentis al ili kiel veron.”

En septembro 2012 la usona ideofabriko The Washington Institute for Near-East Policy (La Vaŝingtona Instituto por Proksim-Orienta Politiko) okazigis forumon sub la titolo „Kiel konstrui uson-israelan kunordigon pri prevento de irana nuklea trarompo”. Oni diskutis, kiel Usono iniciatu militon kontraŭ Iranon. La direktoro pri esplorado Patrick Clawson klarigis: „Mi honeste opinias, ke krizoiniciatado estas vere malfacila, kaj estas por mi tre malfacile vidi, kiel la prezidento de Usono povas igi nin eniri militon kun Irano.” Tion sekvis kelkaj ekzemploj de „la tradicia maniero, laŭ kiu Usono eniras militadon”. Li konkludis: „Do, se efektive la irananoj ne kompromisos, estus plej bone, se la militon komencus iu alia. [rido]”

Fine li sugestis: „Mi volas diri, vidu, homoj, iranaj submaraj ŝipoj de tempo al tempo subiĝas. Iun tagon unu el ili eble ne supreniros. Kiu scius la kialon? [rido] Ni povas fari diversajn aferojn, se ni deziras pliigi la premon. Mi ne konsilas tion ... Ni estas en la ludo de uzo de kaŝaj rimedoj kontraŭ la irananojn. Ni povus fariĝi pli abomenaj ol tio.”

Ili evidente ne plu eĉ sentas la bezonon tion fari kaŝe!

Tute klare estas, ke en milita tempo oni kredu nenion, sen kontroli ĉe ambaŭ flankoj. La 4an de aŭgusto ĉi-jare mi organizis kunvenon de mia londona grupo Keep Talking por fari ĝuste tion. Kun ĉirkaŭ 40 partoprenantoj en Londono ni diskutis rete kun tri rusoj en Rusio, pere de reta vidligo. La sesio estis komplete dulingva, kaj la filmeto pri tio nun estas enretigita 1 . Tiu iniciato povus esti unika en la historio de militado, kaj espereble ĝi montras la vojon por estontaj kontaktoj inter ordinaruloj ambaŭflanke en militaj konfliktoj.

Tiamaniere eblas iomete kompreni, kiel militoj igas homojn konduti kiel bestoj. Se tiu ideo populariĝos, la ordinaraj homoj ekkomprenos pli bone, ĝuste kiel komenciĝas militoj, kaj kiel eventuale ili povas ĉesigi ilin.


---

# Li ĝenis la marŝon al libereco

**Published:** 2022-11-01

**URL:** https://www.monato.be/2022/013200.php?p

**Author:** LAST

**Categories:** Aktuale, Politiko

Miĥail Gorbaĉov estis diskutebla figuro, sed malgraŭ ĉiuj diskutoj, tragikaj eventoj kaj emocioj, la lasta gvidanto de Sovetunio turnis la kurson de la monda historio en novan direkton. Estas multe pli malfacile taksi lian personecon el la perspektivo de la litova historio.

En Litovio oni memoras lin kiel homon, kies decidoj estis tre gravaj sur la vojo de Litovio al sendependeco. Kun la nomo Gorbaĉov asociiĝas perestrojko, kiu ekis en 1985, kiam komenciĝis la reformoj de la Komunista Partio. En 1988 en Litovio libere ekis la Reforma Movado de Litovio Sąjūdis („Movado”), kiu promociis la ideon pri sendependeco. Tamen la gvidanto de Sovetio provis subpremi la ambiciojn pri libereco kaj tiucele en januaro de 1990 eĉ vizitis Vilnius.

Kelkajn monatojn antaŭe la novaĵo pri la „Balta vojo”, kiam proksimume du milionoj da homoj la 23an de aŭgusto 1989 interprenis siajn manojn kaj kreis homan ĉenon de pli ol 600 kilometroj tra la tri baltaj ŝtatoj – Estonio, Latvio kaj Litovio – disvastiĝis tra la tuta Sovetio. La ago ne pasis nerimarkite de la gvidantoj de la Komunista Partio. Algirdas Brazauskas, la tiama gvidanto de la Litova Komunista Partio, devis ĉion ekspliki al Gorbaĉov pri la evento.

Kelkajn tagojn post la „Balta vojo”, la Centra Komitato de la Komunista Partio de Sovetio publikigis oficialan deklaron, parolante pri „naciisma histerio” kaj asertante, ke ceteraj organizaĵoj aludas pri la tempo de la „burĝa periodo” kaj „faŝisma okupado”.

Laŭ A. Brazauskas, la gvidanto de Sovetunio apogis la gvidantojn de la baltaj respublikoj ĝis ili adoptis kontraŭkonstituciajn rezoluciojn. Rezulte Gorbaĉov deklaris, ke „li ne plu estos amiko kaj li transiros al la alia flanko”. „La koncepto de ekonomia sendependeco estis preparita, sed la gvidantoj de la respublikoj, laŭ li, ne povis certigi normalan vojon de transformo. La movado transiris ĉiujn limojn, deviis de la komencaj pozicioj. Necesas vekiĝi. Ili ne povis imagi la baltajn ŝtatojn ekster la federacio”, tiel Brazauskas rerakontis la vortojn de Gorbaĉov.

Gorbaĉov kontraŭis eĉ la kreadon de sendependa Litova Komunista Partio. Malgraŭ siaj aktivaj klopodoj, li ne sukcesis malfortigi la strebon al sendependeco de la litova popolo.

La 11an de marto 1990 Litovio proklamis restarigon de sia ŝtatsendependeco, sed la sovetia gvidanto rifuzis rekoni ĝin kaj per diversaj rimedoj postulis la nuligon de tiu ĉi decido. Interalie ekde mezo de aprilo 1990 ĝis la fino de junio Sovetio aplikis ekonomiajn blokadrimedojn al Litovio.

En la unuaj tagoj de 1991 la prezidanto de Sovetunio donis ultimaton al Litovio: „Tuj restarigi la konstitucion de Sovetunio.” La Supera Konsilio de Litovio malakceptis ĝin. La 11an de januaro, kiam la sovetia armeo kaptis la gazetaran domon, ne plu restis dubo pri la intenco uzi forton kontraŭ Litovio. Tuj estis publikigita la alvoko de Gorbaĉov: la situacio en Litovio estis determinita de „krudaj rompoj kaj devioj de la Konstitucio de Sovetunio kaj la Konstitucio de la Litova SSR, la malobservo de la politikaj kaj sociaj rajtoj de civitanoj, sub la masko de demokrataj sloganoj restarigi la burĝan reĝimon kaj ordon, kiu estas kontraŭa al la interesoj de la popolo”. Tuj sekvis brutalaj eventoj, kiuj rezultigis homajn viktimojn. En la nokto de la 13a de januaro dek kvar civiluloj mortis en Vilnius pro kugloj, sub la tankaj raŭperoj kaj pro aliaj kialoj proksime de la televidturo, post kiam la sovetiaj soldatoj agresis.

La tiama sovetia gvidanto neniam konfesis sian kulpon pri la agreso en la litovia ĉefurbo. Tamen en marto ĉi-jare la distrikta juĝejo de la urbo Vilnius faris historian paŝon – ĝi akceptis la proceson prezentitan kontraŭ Gorbaĉov de la parencoj de la pereintaj defendantoj de libereco de Litovio. En ĝi oni deklaris, ke la prezidanto de Sovetio, kiel komandanto de la armeaj trupoj, en januaro 1991 ne prenis rimedojn por malhelpi la krimojn de la armeo. La juĝejo jam sukcesis tra la ministerio pri eksteraj aferoj de Rusio sendi la dokumentojn de la afero de la 13a de januaro al Gorbaĉov. Tamen la respondon al la jardeka demando – kia vere estis lia rolo dum la eventoj de la 13a de januaro 1991 en Vilnius – la lasta sovetia gvidanto portis al sia tombo.


---

# Lasta pilgrimado de la kardinalo

**Published:** 2022-11-01

**URL:** https://www.monato.be/2022/013201.php?p

**Author:** Julius HAUSER

**Categories:** Aktuale, SLOVAKIO, Spirita vivo

Katolika Slovakio 1 estas profunde malĝoja. La 8an de aŭgusto 2022 forpasis Jozef Tomko, slovaka romkatolika kardinalo, ĉefepiskopo, religia verkisto, emerita prefekto 2 de la Kongregacio por la Evangelizado de Nacioj (1985-2001) kaj emerita prezidanto de la Papa Konsilio por Internaciaj Eŭkaristiaj Kongresoj (2001-2007). Laŭ multaj slovakoj li apartenis al la plej gravaj ekleziaj eminentuloj en la moderna slovaka historio. Li vivis kaj laboris en Vatikano 57 jarojn.

Jozef Tomko naskiĝis la 11an de marto 1924 en la pitoreska slovaka vilaĝeto Udavské. Post mezlernejaj studoj en Slovakio li daŭrigis siajn studojn ĉe la Papa Kolegio de Sankta Johano Nepomuka kaj ĉe la prestiĝa Pontifika Laterana Universitato en Romo. Post la ordiniĝo en 1949 li ne povis reveni al Slovakio pro la komunisma reĝimo kaj pro tio li restis labori kiel sacerdoto en Romo.

Tomko dediĉis sin al la studo de pluraj profesiaj kaj teologiaj disciplinoj. Li defendis tri disertaĵojn. Li doktoriĝis pri teologio (1951), pri sociologio (1956) kaj pri juro (1961).

Kardinalo Tomko servis al sep papoj, komencante kun Pio la 12a kaj finante kun la papo Francisko. En 1958 la papo Johano la 23a aljuĝis al li la titolon de kamerlingo. Li estis inter la plej proksimaj kunlaborantoj de Johano Paŭlo la 2a, kiu en 1979 nomumis lin ĉefepiskopo kaj ĝenerala sekretario de la Sinodo de Episkopoj. Tio estis elmontro de speciala atento kaj kuraĝigo por kredantoj en Slovakio. En 1985 li iĝis prefekto de la Kongregacio por la Evangelizado de Nacioj kaj ankaŭ kardinaliĝis.

Ekde 2001 Tomko estis prezidanto de la Papa Komitato por Internaciaj Eŭkaristiaj Kongresoj. Li prezidis la Internaciajn Eŭkaristiajn Kongresojn en Guadalajara (Gvadalaĥaro, Meksiko, 2004), en la slovaka ĉefurbo Bratislavo (2005) kaj en la hispana urbo Murcio (2005).

Kardinalo Tomko verkis diversajn religiajn artikolojn kaj librojn. Lia plej fama libro nomiĝas Pri misiaj vojaĝoj 3 (slovake Na misijných cestách ), en kiu li priskribas siajn personajn travivaĵojn kaj spertojn de katolikaj misiaj vojaĝoj tra la tuta mondo.

En novembro 1989 venis velura revolucio , kiu ĉesigis la komunisman reĝimon en Slovakio. Sekvis politikaj kaj ekonomiaj reformoj renovigantaj demokration. Dum tiu periodo kardinalo Tomko venis al Slovakio por ordini novan slovakan episkopon, kio estis pozitiva elemento de la ŝanĝiĝanta sinteno de la ŝtato al la eklezio. En aprilo 1991 li eĉ parolis en la slovaka parlamento, kie en sia parolado li emfazis la revenon al la radikoj de la kristana pasinteco en Slovakio.

Kardinalo Tomko forpasis la 8an de aŭgusto en sia privata loĝejo en Vatikano ĉirkaŭate de siaj plej proksimaj kunlaborantoj. Ĉar Tomko estis unu el la plej gravaj ekleziaj eminentuloj, estas kompreneble, ke la lasta adiaŭa kaj funebra meso por kardinalo Tomko okazis en la vatikana Baziliko de Sankta Petro kun la partopreno de la papo Francisko.

Poste, la korpporestaĵoj de la kardinalo estis transportitaj per speciala aviadilo al Bratislavo, kie en la katedralo de Sankta Marteno adiaŭis lin miloj da slovakaj kredantoj.

La oficiala funebra ceremonio okazis en la Katedralo de Sankta Elizabeto en la urbo Košice, kie adiaŭis lin ankaŭ la tri plej altaj konstituciaj funkciuloj de Slovakio: la prezidantino de la respubliko, la prezidanto de la parlamento kaj la ĉefministro. Li estis entombigita la 16an de aŭgusto 2022 en la ĉefkripto de la katedralo apud grafo Francisko Rákóci la 2a 4 , kiu estis regnestro de Hungario kaj Transilvanio.

La funebran ceremonion ĉeestis tri kardinaloj, pli ol 35 episkopoj kaj ĉefepiskopoj el Slovakio, Hungario, Ĉeĥio, Pollando kaj Ukrainio, ĉirkaŭ 350 pastroj, 80 monaĥinoj kaj multe da kredantoj.

Kardinalo Tomko famigis Slovakion eksterlande kiel alta reprezentanto de la monda katolika eklezio. Ne mirinde do, ke li estis honorita per honordoktoreco en pluraj landoj de la mondo, ekzemple en Usono, Luksemburgo, Pollando, Argentino ktp.

En 2002 la tiama slovaka prezidanto Richard Schuster aljuĝis al Tomko unuaklasan ordenon de la Blanka Duobla Kruco pro lia kontribuo al la evoluigo de kulturo, edukado kaj humaneco en Slovakio. Li ricevis honoran doktorecon de tri slovakaj universitatoj. Ankaŭ la eksterlanda ministerio en 2009 aljuĝis al Tomko la Oran Ŝildon de la ministerio pri eksterlandaj kaj eŭropaj aferoj de la Slovaka Respubliko.


---

# Tumultoj pro ĉiutagaj zorgoj

**Published:** 2022-11-01

**URL:** https://www.monato.be/2022/013207.php?p

**Author:** Maksat KUDAJBERGEN

**Categories:** Aktuale, KARAKALPAKOJ, La historio

Kiuj estas karakalpakoj? La eta karakalpaka nacio vivas en la respubliko Karakalpakio en okcidenta Uzbekio. En Uzbekio laŭtakse loĝas ĉirkaŭ 800 000 karakalpakoj, el kiuj pli ol 500 000 en Karakalpakio. La karakalpakoj konsistigas nur unu trionon de la loĝantaro en sia propra respubliko. Iliaj lingvo kaj kulturo havas similajn trajtojn kun najbaraj uzbekoj kaj kazaĥoj. La malfacile prononcebla kaj longa nomo de ĉi tiu nacio signifas laŭvorte „nigraj ĉapoj” kaj venas de la tradicia kapkovrilo de la lokaj viroj.

Por kompreni la kialojn de la krizo, oni devas reiri 100 jarojn en la pasintecon, en la tempojn, kiam bolŝevikoj eksovetiigis la vastan regionon Turkestano. La Ĥiva Ĥanato, la hejmo de uzbekaj, turkmenaj kaj karakalpakaj triboj, ĉesis ekzisti en 1920 kun la venko de la tiel nomataj junaj ĥivanoj, subtenataj kaj regataj de moskvaj komunistoj. Post kiam la lasta ĥiva ĥano forkuris al Afganio, komunistoj establis duonsendependan Ĥorezman Popolan Respublikon, kiu malaperis en la profunda landlimreformo en 1924. Tiam la sovetia registaro kreis Karakalpakan Aŭtonoman Distrikton, kiun Moskvo eltranĉis el la regiono, al kiu ĝi apartenis dum miloj da jaroj, kaj alligis ĝin al Kazaĥa Aŭtonoma Soveta Socialisma Respubliko (ASSR). Kazaĥa ASSR formis tiam parton de Rusia Federacia Soveta Socialisma Respubliko, sekve Karakalpakio fariĝis parto de Rusio.

En 1930 la distrikto rekte subiĝis al Moskvo kaj foriris el Kazaĥio. En 1932 ĝia statuso kreskis, kaj Karakalpaka Distrikto fariĝis Karakalpaka Aŭtonoma Soveta Socialisma Respubliko, ankoraŭ kadre de la Rusia FSSR. En 1936 Moskvo fordonis Karakalpakan ASSR al Uzbeka SSR, kaj tiu decido restis senŝanĝa ĝis 1990.

Kiel ĉiuj aliaj sovetaj respublikoj en ĉiuj niveloj, Karakalpakio havis parlamenton, kiu nomiĝis Supera Konsilio. La karakalpaka parlamento surprize por ĉiuj aliĝis al la ondo de sendependiĝoj, kiu kreskis en la tuta Sovetio sekve de perestrojko, kaj en 1991 voĉdonis por la Deklaracio de Ŝtata Sendependeco. Tio ne signifis, ke Karakalpakio alvokis al Unuiĝintaj Nacioj agnoski la novan landon aŭ foriris el Uzbekio por ekzisti memstare. La parlamento unuflanke decidis levi la statuson de Karakalpakio al la sama nivelo kiel 15 sovetaj socialismaj respublikoj formintaj Sovetion. Laŭ la leĝo, tia deklaracio ne validis, ĉar la sola povo rajtigita por fari ŝanĝojn en la sovetia ŝtatkonstruo estis la Supera Soveto („Konsilio”) de Sovetio. Tamen la ŝanĝo mem gravegis por la karakalpaka memestimo – unuafoje kreiĝis tre malproksima, antaŭe neimagebla, sed nun jam sentebla, eblo por plena sendependeco – rajto, kiun havis nur 15 sovetaj respublikoj (almenaŭ teorie, enskribita en la konstitucio).

La parlamentanoj antaŭvidis ja la vojon por atingi sendependecon: popola referendumo de ĉiuj loĝantoj de Karakalpakio. La 11an de novembro 1991 la karakalpaka Supera Konsilio kreis postenon de prezidento de la Karakalpaka SSR. Tio ne daŭris longe, ĉar la 20an de junio 1992 sekvis nova-malnova reformo, kaj parlamentanoj likvidis la prezidentan postenon por fari la estron de la Supera Konsilio ĉefo de la respubliko.

Ĉiuj ĉi detaloj montras, ke en tiu freneza tempo ne gravis la estonta ŝtatfunkcieco, pri kiu neniu havis scion aŭ sperton – eĉ lokaj juristoj kaj politikistoj neniam profunde kaj objektive studis la teorion de ŝtatkonstruado, kaj tiaj konceptoj kiel disigo de potencoj, sendependa loka administrado, regado de leĝo ktp estis tute nekonataj kaj nekompreneblaj. Kio gravis, estis simboloj, nomoj kaj dokumentoj.

Alia demando estis la povo sendependiĝi. Karakalpakio neniam antaŭe estis sendependa, laŭ nunaj komprenoj de tiu koncepto, kaj neniam povis aŭ devis decidi por si mem pri ĉiutagaj ekonomiaj aŭ politikaj aferoj. La karakalpaka nacio ne havis tradiciojn de ŝtatiĝo. La naturkondiĉoj estas ege malfacilaj. Pli ol 85 elcentojn de la lando kovras sabla dezerto, kaj tia procentaĵo senĉese kreskas sekve de salventoj el Arala Maro aŭ, pli precize, el la malaperigita Arala Maro.

Multaj jaroj da koloniado fare de la rusa kaj sovetia imperioj ligis la landon forte kaj neeskapeble al Rusio kaj Uzbekio, fakte tiel forte, ke la karakalpaka ekonomio ŝrumpis ĝis kotona kultivado kaj kripla nutraĵindustrio. Eĉ pli malbone, la kotona kultivado en la supra fluejo de Amudarjo senigis la tutan Karakalpakion de akvo kaj rezultigis ekologian katastrofon. La plej bona ilustraĵo de ĉi tiu afero estas la videbla, seka marfundo de Aralo kun starantaj rustiĝintaj fiŝkaptistaj boatoj.

Ĉu la cirkonstancoj povus esti pli malbonaj? Bedaŭrinde, jes. Dum sovetiaj tempoj la moskva armeestro establis sur unu el la aralaj insuloj kun esperiga nomo Reviviĝinsulo vastan biologian kaj kemian eksperimentejon. La regiono batalas kontraŭ la efikoj de ĉi tiu aktivado eĉ nun, pli ol 30 jarojn post kiam la rusia armeo forlasis la detruitan eksperimentejon lasante tie tunojn da mortigaj bakterioj kaj danĝeraj kemiaj substancoj.

En 1991 kaj 1992 Karakalpakio troviĝis en stranga necerteco – nek sendependa lando, nek normala distrikto de Uzbekio. En 1993 la aŭtoritatoj en Taŝkento kaj Nukuso (ĉefurbo de Karakalpakio) subskribis interkonsenton pri dudekjara periodo, dum kiu Karakalpakio devos resti parto de Uzbekio, sed kun propraj parlamento, registaro kaj konstitucio, konservante la nomon de aŭtonoma respubliko. Ambaŭ flankoj konsentis okazigi en 2013 en Karakalpakio referendumon kun unu sola demando pri plena sendependeco aŭ daŭra unio sen iuj ajn tempolimoj. Kompreneble, dum la regado de la tiama prezidento de Uzbekio, Islam Karimov, neniu eĉ menciis, ke la tempo venis por plenumi la interkonsenton, kaj ĉio restis senŝanĝa.

Por kompreni la pensmanieron de la karakalpakoj indas emfazi, ke dum la lastaj tridek jaroj Karakalpakio ne vidis iun ajn separatisman aktivadon. Eĉ Daŭletbaj Ŝaŝmetov, la unua kaj sola prezidento de la respubliko, kiu ofte esprimis sian esperon pri la estonta karakalpaka sendependeco, neniam ekigis movadon aŭ partion por agi tiucele.

Dum la ĉi-jara printempo la uzbeka prezidento anoncis komencon de reformo, sed la ideon prezentis publike ne li, sed lia partio, la reganta Liberal-Demokrata Partio de Uzbekio, la 16an de majo 2022. La sekvan tagon parlamentanoj el tiu partio, kun siaj kolegoj el la due plej granda partio Milij Tiklaniŝ (Nacia Renaskiĝo) transdonis la reformprojekton al la parlamentestraro, kaj jam la 20an de majo en la parlamento kreiĝis komisiono pri konstituciaj ŝanĝoj. La reformo oficiale startis la 24an de majo per publikigo de novaj proponitaj redaktaĵoj kaj amendoj por, kiel oni anoncis, plene malferma kaj larĝa popola diskuto.

Inter politikaj analizistoj regas konvinko proksima al certeco, ke la ĉefcelo de la konstitucia reformo estas plilongigo de la prezidenta periodo de la ĝisnunaj kvin jaroj ĝis sep, sed iu decidis plaĉi al la ŝtatestro kaj plifortigi la centran potencon de Taŝkento kaj senigi Karakalpakion de ĝia simbola aŭtonomeco. La proponitaj ŝanĝoj estis gravegaj. En la nuna 17a ĉapitro, kiu pritraktas sole Karakalpakion, ni legas interalie:

Artikolo 70: Suverena Respubliko Karakalpakio estas parto de Respubliko Uzbekio. La suvereneco de Respubliko Karakalpakio estas protektata fare de Respubliko Uzbekio.

Artikolo 74: Respubliko Karakalpakio havu rajton forlasi Respublikon Uzbekio surbaze de tutpopola referendumo de la popolo de Karakalpakio.

La proponata teksto de Artikolo 70 estas: Respubliko Karakalpakio estas parto de Respubliko Uzbekio. Ĉiuj rajtoj kaj liberecoj sekurigataj en la Konstitucio kaj en la leĝoj de Respubliko Uzbekio estas sekurigataj sur la teritorio de Respubliko Karakalpakujo.

Kaj Artikolo 74: Respubliko Karakalpakio sur sia teritorio plenumas la leĝdonan, ekzekutivan kaj jurisdikcian potencojn, konforme al la Konstitucio kaj la leĝoj de Respubliko Uzbekio, la Konstitucio kaj la leĝoj de Respubliko Karakalpakio. La supera oficisto de Respubliko Karakalpakio estas la estro de la Ĵogargi Keneŝ (Parlamento) de Respubliko Karakalpakio.

Tio signifas, ke ĉiuj mencioj pri aŭtonomeco aŭ suvereneco malaperis, kaj la respubliko devus fariĝi ordinara regiono de Uzbeko, kun sensenca, malplena konstitucio kaj marioneta parlamento. La 26an de junio karakalpakaj sociaj amaskomunikiloj ekpleniĝis per koleraj kaj furiozaj komentoj kaj alvokoj al protestoj kontraŭ la proponataj ŝanĝoj. Neniu oficisto, nek en Nukuso, nek en Taŝkento, reagis.

La 1an de julio centoj da homoj kolektiĝis sur la stratoj de Nukuso kun karakalpakaj flagoj en la manoj kaj protestsloganoj kontraŭ la konstituciaj amendoj. Daŭletmurat Taĵimuratov, sendependa ĵurnalisto, bloganto kaj senĉesa kritikanto de konataj uzbekaj personoj pri ties supozata malrespekta sinteno al la karakalpakoj, anoncis, ke li ricevis permeson de la aŭtoritatoj okazigi la 5an de julio pacan mitingon. Baldaŭ post ĉi tiu parolado civile vestitaj personoj kaptis lin. Li tamen restis en la policejo mallonge kaj povis reiri hejmen. Irante reen Taĵimuratov afiŝis kelkajn mesaĝojn en la amaskomunikilo Telegramo . En la unua li diris, ke li sentas sin sekura kaj fartas bone, en la dua li rakontis, ke iaj gravuloj el la ministrejo pri internaj aferoj telefonis kaj ĉantaĝis lin postulante, ke li tute ĉesigu sian aktivadon. Taĵimuratov sukcesis fari en la urba ĉefplaco paroladon kun la estro de la karakalpaka parlamento kaj ... malaperis.

Tiam komenciĝis mitingoj ne nur en la karakalpaka ĉefurbo, sed ankaŭ en multaj aliaj urboj. Indas mencii, ke forestis iuj ajn separatismaj sloganoj aŭ naciisma retoriko. Tuj la aŭtoritatoj limigis la aliron al Interreto, sed tio ne malhelpis la komunikadon inter la partoprenantoj. En la stratoj aperis aldonaj policaj kaj armeaj unuoj senditaj el aliaj uzbekaj regionoj. Samtempe ĉiuj informoj pri mitingoj kaj komenciĝantaj tumultoj estis blokataj. Laŭ longa tradicio, ankoraŭ de la sovetiaj tempoj, lokaj amaskomunikiloj silentis pri la situacio kaj montris multnombrajn elsendojn pri folkloro, dancoj kaj muziko. Aperis unua deklaro de la Ministrejo pri Internaj Aferoj, kie oni klarigis la kialon de la tumultoj: netaŭga kompreno de la konstituciaj reformoj en la respubliko.

Se juĝi el la mallongaj videaĵoj en Interreto, la ĉefa mitingo okazis apud la parlamentejo. La polico uzis fumbombojn, kaŭĉukajn kuglojn, akvokanonojn kaj larmigan gason. Multaj civiluloj estis vunditaj kaj – verŝajne – mortigitaj.

La 2an de julio la streĉiteco daŭris. Multaj homoj alvenis en Nukuso el ĉirkaŭaj vilaĝoj kaj – laŭ oficialaj raportoj – provis perforte okupi la flughavenon, malsanulejon kaj policejon. Haveblaj filmetoj montras, ke en tiu momento la amaso fariĝis agresema. En la ĉirkaŭaĵo flugis brulboteloj kaj ŝtonoj. Oni atakis policanojn kaj forprenis iliajn ekipaĵojn kaj armilojn. Ĉiuj ĉefvojoj al Nukuso estis blokitaj, neniu povis eniri la urbon aŭ forlasi ĝin. En ĉiuj vojkrucoj stariĝis kontroltransirejoj kaj multaj homoj trafis en policajn ĉelojn. Interreto, poŝtelefona reto, bankaŭtomatoj ne funkciis.

Vespere la karakalpakaj aŭtoritatoj anoncis, ke, laŭ kolektitaj informoj, la 1an de julio okazis puĉprovo fare de la homamaso kunveninta antaŭ la parlamentejo. Kaj la uzbekia prezidento, Ŝavkat Mirzijojev, kaj la ĉefministro, Abdula Aripov, alvenis en Nukuso, kie la prezidento anoncis, ke ĉiuj konstituciaj ŝanĝproponoj pri Karakalpakio estas nuligotaj. Dum eksterordinara kunveno kun karakalpakaj parlamentanoj Mirzijojev, videble montrante koleron, diris: „Vi mem proponis tion, vi mem voĉdonis por tio, vi mem akceptis tion, vi mem subskribis la proponon! Se io estis malĝusta, mi ĉiam pretas; kial neniu alvokis min por interparoli, por informi?” Samtempe sur la stratoj policanoj uzis armilojn kaj mortpafis multajn homojn.

La 3an de julio la uzbeka prezidento deklaris krizostaton por unu monato, kun vespera kaj nokta elirmalpermeso. La 20an de julio la aŭtoritatoj antaŭtempe nuligis ĝin. La prezidento revenis al Taŝkento, sed la saman tagon flugis reen al Nukuso por gazetara konferenco, kie li agnoskis la morton de pli ol dek civiluloj kaj kelkaj policanoj, samtempe akuzante la homamason pri detrua agado kaj agresemo. Laŭ oficialaj informoj, dum la tumultoj 18 homoj mortis (poste la nombro kreskis ĝis 21, ĉar tri homoj mortis pro vundoj en malsanulejo), 243 homoj suferis diversajn vundojn, inter ili 38 policanoj, kaj 516 homoj estis arestitaj. La oficialuloj deklaris, ke en la sango de plej multaj mortigitoj troviĝis narkotaj kaj alkoholaj spuroj. La prezidento mem opinias, ke la tumultoj ne okazis spontanee, sed estis pretigataj de eksteraj fortoj dum multaj jaroj ...

La tumultoj kaj malordo en Karakalpakio okazis, ĉar iu en Taŝkento volis fari politikan donacon al la prezidento kaj tute ne komprenis la situacion en la aŭtonoma respubliko. Fiksante, ke la ĉapitro pri Karakalpakio en la konstitucio ne estas ŝanĝota, la prezidento kuracis la simptomaron, sed ne la malsanon. La uzbeka prezidento tre bone scias, ke neniuj eksteraj fortoj volis malstabiligi la landon, kaj neniu dum longaj jaroj pretigis la tumultojn, kies kialoj estas pli multaj kaj pli facile kompreneblaj, eĉ por politikistoj.

La homoj laciĝis de la multaj problemoj de la ĉiutaga vivo – senlaboreco, malriĉeco, korupto, senĉesa ekonomia krizo, senpuneco de lokaj aŭtoritatoj, oficiale disvastigataj mensogoj ktp. Ampleksa senespero kompare kun interretaj bildoj de normala, kvankam eble ne riĉa, sed almenaŭ sata, vivo en aliaj landoj, naskas frustriĝon kaj streĉon, kiujn la homoj ne plu povas elteni. La ellasilo povas esti kio ajn, eĉ malgranda kialo, kaj la ŝtato devas tuj ege klopodi por reatingi fragilan pacon kaj neniam sukcesas fari tion sensange.

La protestondoj okazintaj januare en Kazaĥio, maje en taĝika Monta Badaĥŝano kaj julie en uzbeka Karakalpakio, montras, ke tiaj sentoj estas komunaj en la tuta regiono, kaj sen veraj politikaj kaj ekonomiaj reformoj tumultoj fariĝados pli kaj pli oftaj, pli kaj pli perfortaj, pli kaj pli malfacile subpremeblaj.


---

# Li igis la mondon pli bona

**Published:** 2022-11-01

**URL:** https://www.monato.be/2022/013209.php?p

**Author:** Aleksej SALOMATOV

**Categories:** Aktuale, GORBAĈOV, Politiko

Estas politikistoj ŝajne gravaj dum sia epoko, kiuj poste montriĝas en historia perspektivo malgrandaj, sensignifaj. Ekzistas aliaj politikaj figuroj, kies agado kaŭzas ambiguan reagon kaj eĉ akran malakcepton de ilia politiko, dum ili estas ĉe la potenco, sed kies grandega historia signifo post jaroj evidentiĝas kaj pligrandiĝas. Gorbaĉov apartenas al ĉi-lastaj figuroj.

Dum la vivdaŭro de Gorbaĉov kaj post lia morto, multaj notis tiujn atingojn de lia politiko, kiaj estis la fino de la Malvarma Milito kaj la falo de la „fera kurteno”, la ĉesigo de vetarmado, la nekontraŭstaro per militforto al la libereco de la landoj de Orienta Eŭropo, la reveno el ekzilo de akademiano Saĥarov kaj la liberigo de la politikaj malliberuloj, la retiro de trupoj el Afganio, la forigo de cenzuro, la politiko de glasnost („publikeco” en la rusa), la libervola rezigno pri la potenco ktp.

Gravas ankaŭ rimarki, ke por la unua fojo inter la gvidantoj de Sovetunio Gorbaĉov aperis kiel bona homo, kiu, interalie, tre amis sian edzinon Raisa, kaj ne kaŝis tion.

Kompreneble li ankaŭ faris erarojn. Li provis savi Sovetunion, kaj tiam bedaŭrinde estis viktimoj dum la tragikaj eventoj en Tbiliso, Bakuo, Vilno, Rigo kaj kelkaj aliaj lokoj. Ekzistis ankaŭ forta opozicio al lia politiko, kaj eĉ okazis puĉo kontraŭ li. Mi persone ne ŝatis la nedecidemon de Gorbaĉov pri reformoj, kaj fine de la 80aj kaj fruaj 90aj jaroj mi subtenis Boris Jelcin. Sed tiam kaj nun mi komprenas kaj aprezas la historian signifon de la politiko de Gorbaĉov. Li faris la unuan, plej malfacilan paŝon al demokratiigo de la socio. Kaj sen tiu ĉi unua paŝo, la postaj paŝoj, kiuj kondukis al la detruo de la totalisma sovetia sistemo, ne estus okazintaj.

Mi volas ankaŭ rakonti mian personan historion por klarigi, kial mi iris al la funebra ceremonio de Gorbaĉov en Moskvo por honori lian memoron kaj esprimi al li mian respekton kaj dankemon.

Danke al la libereco de parolado enkondukita de Gorbaĉov, antaŭe malpermesitaj libroj komencis esti eldonitaj, kaj libera diskuto disvolviĝis en la socio. Tiutempe mi provis legi preskaŭ ĉion ĵus eldonitan, lernis la veran tragikan historion de mia lando kaj korektis mian cerbon, fuŝitan de sovetia propagando. Danke al perestrojko mi stariĝis kiel persono kaj kiel civitano.

Dum la regado de Gorbaĉov estis permesita libera vojaĝo eksterlanden, kaj mi, ĵus fininte mallongan kurson de Esperanto, veturis en 1990 al Zagrebo (en la tiama Jugoslavio, nuna Kroatio) kaj vizitis Esperanto-klubon tie. Tiu estis mia unua paroladpraktiko kaj ĝi inspiris min.

Gorbaĉov permesis liberan entreprenadon, kaj mi fondis privatan vojaĝagentejon, kiu komence okupiĝis pri Esperanto-turismo, kaj poste specialiĝis pri la nordiaj landoj. Dum 29 jaroj mi laboris en la kampo de internacia turismo, vizitis multajn landojn kaj vidis la mondon. Antaŭ Gorbaĉov tio estus neebla.

Tiel, mi dankas al Gorbaĉov, ke li donis al ni ĉiuj liberecon kaj vere igis la mondon pli bona, same kiel mian vivon.

P.S. Bedaŭrinde, nun en Rusio okazis preskaŭ kompleta revizio de ĉiuj atingoj de Gorbaĉov kaj regas „mal-Gorbaĉov”.


---

# Ne al la nova konstitucio

**Published:** 2022-11-01

**URL:** https://www.monato.be/2022/013211.php?p

**Author:** Leonardo ARAYA

**Categories:** Aktuale, ĈILIO, Politiko

Antaŭ tri jaroj okazis en Ĉilio grandaj tumultoj kaj protestoj kontraŭ la aktuala konstitucio de 1980 (t.n. „de Pinochet”, ĉar promulgita dum la diktaturo), kaj ĉirkaŭ 80 % de la voĉdonantoj esprimis la deziron anstataŭigi ĝin. En decembro 2021 la loĝantaro elektis la maldekstrulon Gabriel Boric kiel prezidanton. La 4an de septembro 2022 okazis referendumo, per kiu la ĉilianoj malakceptis novan tekston pretigitan de konstitucia kunveno.

La politika kampanjo estis granda kaj intensa: ambaŭ partioj, la akceptema kaj la malakceptema, parolis kaj diskutis pri la graveco de la referendumo. La unua grupo ĉefe evidentigis la rolon de nova konstitucio por trakti sociajn kaj ekologiajn problemojn, kiaj estas longa senpluveco, malgrandaj pensioj, neegala aliro al kuracado ktp. Kontraŭe, la malakceptemuloj argumentis pri la necerteco kaj radikaleco de la grandaj politikaj reformoj (kiel ekzemple la deklarado de Ĉilio kiel plurnacia ŝtato aŭ la forigo de la senato), kaj ankaŭ polemikis pri la konstitucia kunveno kaj pri la konduto de la rivaloj, menciante ekzemple la maldekstran partoprenanton, kiu dum sia elektadkampanjo mensoge deklaris sin malsana pro leŭkemio. Skandala estis ankaŭ la „spektaklo” dum oficiala kunveno en Valparaíso, kie transvestulo el la grupo Las indetectables (La nespurebluloj) eltiris ĉilian flagon de sia anuso antaŭ la spektantoj, inter kiuj estis infanoj.

La voĉdonado okazis sen problemoj, kaj la rezultoj alvenis rapide – tio estas kutima afero en Ĉilio. Nur du horojn post la fino de la voĉdonado oni eksciis, ke la opcio „malakcepto” venkis per 63 %. Partoprenis 85 % de la rajthavantoj, la plej granda procentaĵo ekde la referendumo de 1988, kiu eloficigis Pinochet. Tio ŝuldiĝas ankaŭ al la fakto, ke la parlamento preskribis devan voĉdonon kun aŭtomata enskribiĝo de la tuta loĝantaro.

La rezulto ĝojigis dekstrulojn kaj kelkajn maldekstrulojn, kiuj subtenis la malakcepton, dum ĝi estas granda malvenko por la reformistoj. Antaŭ la referendumo la registaro asertis, ke la konstitucia ŝanĝo estas tre grava por la plenumado de ĝia programo, kaj nun evidente Gabriel Boric devas traktadi kun la opozicio kaj malgrandigi siajn aspirojn.

Malfacilas aserti kun certeco, ĉu la ĉilianoj malakceptis pro misinformo aŭ pro malfavoreco al la registaro, ĉu oni taksis la novan konstitucion pli malbona ol la nuna – eĉ se ĉi lasta ne estis farita demokratie kaj ĝi havas artikolojn, kiuj deklaras, ekzemple, ke la permesoj pri ekspluatado de akvo donas eternan rajton super ĝi al la posedanto, kiu povas aĉeti kaj vendi ĝin senrestrikte, eĉ okaze de ekstrema senpluveco, pro kiu suferas regionoj de Ĉilio.

Neniu scias nun, kio okazos en la konstitucia procezo: la politikistoj klopodas atingi interkonsenton por alia nova konstitucio, sed multaj homoj argumentas, ke Ĉilio bezonas solvon de praktikaj problemoj kiel inflacio kaj krimo 1 , kaj ke sekureco estas pli grava ol ekzemple mediprotektado, indiĝenaj rajtoj, GLAT-aj rajtoj ktp.

Vero estas, ke ĉilianoj sentas la konstitucian procezon kiel fiaskon. La voĉdonintoj favore al la nova teksto nun bedaŭras la komunikajn erarojn en la kampanjo; la malakceptintoj dume pensas, ke Ĉilio malŝparis rimedojn dum granda krizo kaŭzita de la pandemio kaj de la internacia situacio.

Necerteco daŭras en Ĉilio nun pli ol en 2019, kiam grandaj protestoj komencis procezon por nova konstitucio, kiun la popolo mem malakceptis tri jarojn poste.


---

# La avinjo forpasis

**Published:** 2022-11-01

**URL:** https://www.monato.be/2022/013212.php?p

**Author:** Tom SULLIVAN

**Categories:** Aktuale, BRITIO, Politiko

La reĝino de la Unuiĝinta Reĝlando mortis, tamen ŝi vivos ĉiutage sur malnovaj moneroj kaj bankbiletoj, en televidaj programoj ktp. Ŝi surtroniĝis en 1952: Elizabeto estis do LA monarkio, ĉar la plimulto de la loĝantaro ne spertis (aŭ jam ne memoras) la regadon de ŝiaj antaŭuloj.

La monarkio estas atmosfera, etosa – ni vidis la reĝinon en filmetoj, ŝian vizaĝon sur la mono kaj kristnaske ŝiajn elsendojn per televido. Kiam ŝi proksimiĝis al la morto, en Tvitero oni skribis, ke Elizabeto estis kiel la avinjo de britoj (tio estas eĥo de la vortoj de Laura Clancy, sociologo kaj verkisto, kiu asertis, ke la reĝino estis por la britoj „maljuna virino kun la mansaketo, la avino de la nacio”). Por multaj homoj, tio estis Elizabeto. Ne grandega, fortega virino, kiu regis landojn kaj koloniojn, sed afabla, familia ulino. „Monarko estas familiano”: tiu ĉi esprimo bone spegulas la sintenon al ŝi.

Britoj malofte pensas pri la monarkio, tamen kiam la reĝino mortis, la konsento plisolidiĝis. Princo Karlo iĝis Reĝo Karlo la 3a, kaj la „malgranda” monarkio iĝis denove granda, videbla, kaj evidenta. Post jaroj da foresto en la brita menso ĝi iĝis – nur en du semajnoj – centra kun grandaj aranĝoj, granda entombigo kaj granda kronado.

Post la elizabeta epoko, kia estas la nova monarkio? Ĉu ĝi povos ekzisti daŭre, post kiam la nova reĝo aperos sur la brita mono, en televidaj kristnaskaj elsendoj, sed ne profitos de la favoro de la loĝantaro kiel tiu de Elizabeto?

Nun evidentiĝis kelkaj kontraŭdiroj en la koro de la brita demokratio. Du tagojn antaŭ ol Elizabeto mortis, ŝi enoficigis novan ĉefministron, Liz Truss. Tamen, nur la membroj de la Konservativa Partio elektis ŝin, do la neelektita monarko enoficigis nepublike elektitan ĉefministron. La reĝo estas ĉefo de la Eklezio de Anglio, kiu havas neelektitajn membrojn en la Ĉambro de Lordoj.

Dum mi skribas, la parlamento ne kunvenas: la energio-krizo, la plialtiĝo de la kostoj kaj la terurega invado en Ukrainion ne estas temoj priparolataj. Policistoj dume arestis la protestantojn, kiuj havis tabulon kun la diraĵo „Li ne estas mia reĝo”.


---

# Akbota

**Published:** 2022-12-01

**URL:** https://www.monato.be/2022/013096.php?p

**Author:** Evgenij GEORGIEV

**Categories:** Aktuale, RAKONTO, Literaturo

Komence nenio antaŭsignis katastrofon. Tamen ekknaris la pordo, malhela svelta figuro fulmrapide sagis la domon, kaj aŭdiĝis terure korŝira plorego. Akbota falis surplanken, skuante la ŝultrojn kaj ĉiusekunde singultante kun ĝemoj.

– Mi ne volas edziniĝi al tiu virporkaĉo! – ŝi balbutis kaj levis la kapon, serĉante per ĉarmaj nigraj okuloj tra larma inundo sian fraton, kiu eksterdube staris en la ĉambro.

Estis precize la 6a horo matena. Likvakristala lumtabulo de elektra horloĝo stelumis sur diligente kretita muro en duonobskuro. Ruĝeta lumo de ĝi, kunfandiĝante kun apenaŭ penetranta tra la masivaj tolaj kurtenoj sunrebrilo, reliefigis la magran meblaron ĉirkaŭe: lignan malplenan tablon, elektrontuban korean televidilon sur malalta kredenco, florpotojn sur fenestrobretoj, neĝblankan liton en angulo; apud la lito estis malgranda kofro kun nacia ornamaĵo, kaj tri malmultekostaj poŝtelefonoj en vico laŭ ies ordemo kuŝis tie.

Akbota daŭre ploris.

Ŝia frato, mezaĝa belega larĝaŝultra kazaĥo kun vizaĝotrajtoj tre similaj al tiuj de la fratino, kvazaŭ paralizita, ekpiedpremis la plankon apud la ŝirmita fenestro kaj turniĝis.

– Kion vi diris? – lia voĉo tremis pro kolero.

– Virporkaĉo! Jes! Ĉu vi vidis lin? Nur vila virporkaĉo kaj nenio pli – la junulino ĉagrenmiene kun peza ofendo mordis la malsupran lipon.

La frato malrapide alpaŝis.

– Leviĝu!

Timego ombris ŝian vizaĝon. Surgenuiĝinte, la povrulino kun enorma espero rigardis al la frato. Eĉ larmoj preskaŭ sekiĝis.

– Leviĝu – mallaŭte ripetis la frato, tute sombriĝante. – Ĉu tiajn aĵojn vi lernis en la lernejo? Aŭ ĉu eble en viaj sociaj retoj?

Akbota eĉ ne moviĝetis, nur peteme gestis per manplatoj.

– Pardonu! Mi nenion povas fari! Li naŭzas min – la voĉo, iam preskaŭ velura, nun estis obtuza kaj fremda.

Ŝi ĉirkaŭprenis liajn malpurajn gumtolajn botojn, sed tuj estis piede forpuŝita.

El unu el la botoj aperis militema skurĝo kaj minace pendiĝis super ŝia kapo. Nenion eldirante, la frato levis la longan belan jupon de Akbota kaj disŝiris la blankan kalsoneton. La fratino ekkriis. Horora frapego plaŭdis, postrestigante skarlatan spuron sur la delikata haŭto de gluteo. Plia kaj plia frapo. La krio transformiĝis al ia sovaĝa ŝriko.

– Mi vin instruos kiel pliaĝulojn estimi – siblis la frato. – Sinjoro Asilbaj por vi laŭ neŝancelebla kudalik 1 estas destinita. Knabinaĉo! Mi elbatos el vi tiun fekon! Nenia Interreto plu!

Post deko da batoj la skurĝa punado ĉesis. Pro hontego Akbota estis plene preta dissolviĝi en la malfreŝa aero de la kabano. Per unu mano ŝi ŝirmis la pubon kaj per la alia strebis pluki ĉifonan reston de sia subvesto.

Subite la frato provis per akra movo demeti ŝian polmon de la vulvo, sed malsukcese.

– Se vi ne estas virgulino aldone, mi vin simple mortigos. De vi eblas atendi ion ajn – estis eldirite kun tia trankvilo, kvazaŭ temus pri la plej ĉiutagaj aferoj: ekzemple, pri instrukcioj kiel kuiri besbarmak 2 . – Montru!

Akbota ĵetis sin for; surpiediĝis, ordigante la jupon. Mirinde facile per la tuta korpo ŝi impetis al la pordo kaj forkuris.

La frato hezitis (ĉu indus postkuri?), sed fine restis. Li senemocie enbotigis la skurĝon, levis la kurtenojn, alrigardis al la korto kaj penseme diris:

– Pro tia kalim 3 vi eĉ al la diablo mem edziniĝos ĉe mi ...

Dumiome strabinte tra la fenestro, li aldonis:

– Kaj la poŝtelefono via estas konfiskita ekde nun.

***

Svatistoj venis ĝustatempe. Tiuj ne estis familianoj, sed pure dungitoj de la patro de la estonta edzo. Ili estis du bravuloj, vestitaj je ledaj jakoj. Kaj unu el ili ial tre similis al la aktoro Thomas Jeffrey Hanks, spite al sia azia aspekto.

Malgraŭ la deziro de la fianĉo sekvi ĉiujn nuancojn de la tradicia nacia nupto kaj antaŭnupto, ĉe ili mankis ĉevaloj. Kaj mankis ankaŭ multo, kio ĉeestis en la antaŭaj tempoj, verdire.

Novmodela nigra Land Rover alglitis al la celata vilaĝo en kristala printempa tago sen ajna peno, kiel orienta venteto, kiel paperŝipeto en la rojo, surakvigita de iu bubo je stria pantalono, kiel facilmova kolombo. Post la aŭto tiriĝis remorkmaniere ega ĉaro, en kiu estis ĉio, por kio ne sufiĉis loko en la kofrujo. En la ĉaro estis arĝenta manĝilaro, feloj, bokalego da kumiso 4 , viando de kelkaj klonitaj ŝafoj, dek kvin brikoj da sojfaba proteino, mielo, paro da ruĝaj mokasenoj kaj meze solene situis vera fera perlo: multekosta gasa elektrogenerilo kun ŝtala farbita framo. Tio estis nur eta parto de la plenaĵo, kiun oni devis pagi kontraŭ la fianĉino. Efektive, ankaŭ la mono estis atendata.

Maljuna virino en nacia kostumo kun sulkoplena laca vizaĝo eliris por renkonti la karajn gastojn. Tio estis la patrino de Akbota.

– Bonvenon, karaj! La ĉevalojn trinkigu unue, kaj ĉio cetera poste aranĝiĝos – la virino montris al du siteloj, anticipe preparitaj kaj orfece starantaj ĉirkaŭ plektobarilo.

Ŝia filo, la batema kruelulo kun nun precize tondita kaj kombita hararo, same elkabaniĝis. En liaj manoj estis bruna libro kun la titolo "Kazaĥa nupto. Tradicioj kaj kutimoj de la kazaĥa popolo" kaj koloraj ilustraĵoj. Salivuminte fingron, li foliumis al la sekva paĝo kaj avide legis plu. Nelaŭmezura solena ŝapano 5 kun malhelverda rebrilo de luksa ŝtofo pendis sur li, kiel sur birdotimigilo. Triangula ĉapo kronis la kapon. Fine de la hasta librokonsultado sekvis ia stranga gesto, ĵetita direkte al la alvenintoj, komplota palpebrumo kaj komplete idiota rideto.

La svatistoj interŝanĝis la rigardojn.

– Trankvilu, lastatempe ĉiuj nacioj ne memoras siajn radikojn – apenaŭ distingeble flustris unu al la alia.

Post reciprokaj varmaj salutoj ĉiuj eniris la domon por tagmanĝo. La tablo plenplenis je diversegaj festaj bongustaĵoj, kiujn nombri kaj nomi eĉ ne sencon havas. Rimarkendas nur, ke la familio de la fianĉino por prepari ĉion dronis en ŝuldaro.

Jam sidiĝinte, antaŭ ol komenci manĝi, unu el la svatistoj (tiu, kiu similis al Tom Hanks) eltiris el la poŝo malallogan grizan skatolon kaj malfermis ĝin antaŭ la du ekstreme scivolaj rigardoj. La frato tuj ektusis kaj rapidege prenis la skatolon. Tie kuŝis malgranda orbriko.

– Kaj por la niaj, kaj por la viaj; kaj por kamelo, kaj por kamelino ... – li malnaturece ekĝemdeklamis, kaŝante la skatolon en la ĉebrusto.

La patrino provis malstreĉi la plumban silenton, disverŝiĝintan kvazaŭ densa kamelina lakto. Ŝi etendis la dekstran manon kaj, duonklinante sin, plejeble lakone preskaŭ elkriis:

– Gustumu!

Tiu svatisto, kiu fordonis la oron, tro klare subridis, sed akceptis la inviton per dufoja mordo de iu vianda peco.

– Kial, panjo, brando ne estas je dispono? – gaje demandis la alia svatisto kaj tuj ekhontis pri sia demando.

– Арақ атаңнан қалған ас емес! 6 – respondis la maljunulino.

– Saĝaj vortoj ... – la viroj kompreneme kapjesis.

Ĉiuj manĝis, konversacio stagnemis.

La devo laŭdi la baldaŭan edzinon (aperinta, precipe, danke al tiu sama bruna libro) pelis la familianojn urĝe konstrui iun honorigan oratoraĵon. Sed la patrino estis diskreta laŭnature kaj la pezon de tiu nepraĵo prenis sur sian potencan dorson la frato.

– Ĉu vi scias, kia lertulino ŝi estas? – tuj komencis li, al neniu turnante sian parolon persone, sed kun mirakla entuziasmo.

– Bonvolu rakonti – indiferentis ies maĉantaj makzeloj.

– Nu, ŝi... Ŝi iufoje helpis al mi masakri skeletojn en la ludo Minecraft ... La tuta arbaro liberiĝis! Kaj kiel delice ŝi muzikas per kobizo 7 ! Cetere, ŝi ajnan arton scipovas – la improvizita panegiro ŝajnis esti tre plaĉa al ĝia kreinto.

– Kaj kie ŝi estas? Tre scivol… Uf – la svatisto, kiu informiĝis pri brando, ne finis la frazon. Kaj ĉe Tom Hanks la okuloj el okulkavoj preskaŭ elfalis. Ne senkiale.

Lia kunulo en despero provis movi la brakon, tamen ne nur brako lia, sed ankaŭ la tuta korpo estis firme alkudrita al la mola sidloko de la seĝo, kaj la kruroj de la seĝo mem estis abunde ŝmiritaj per iu glueca substanco. De sub la tablo elkuris nudpieda barba nano kun ruĝa lana fadeno, enmetita al ŝtala kudrilo, enmane. Sur lia kapo estis ridinda trikita ĉapo, alvokita, evidente, transdoni iun aŭtentikan tradicion.

– Monpuuuno, monpuuuno! – ekhurlis la nano, kiel urseto transiris la lokon, montris lilan langon kaj malaperis en la pordokadro.

– Sed mi ja ne dormis. Eblas nur, kiam oni ekdormas – protestis la alkudrito.

– Eblas ĉiam, kiam vi kolerigas la mastrojn! Kaj vi per via malkonvena demando kolerigis nin – replike enŝovis la frato.

Dumjarcentaj nuptaj tradicioj turnis sin per malagrabla flanko por la svatistoj.

– Akbota ne havas patron; mi, pliaĝa frato, estis kaj estas patro por ŝi – daŭrigis li. – Mi ne rajtas endanĝerigi ŝin per ia dubinda parenciĝo, miksante ŝian sangon kun la sango de iu drinkemulaĉo.

– Vi mem estas mulaĉo. Ne mi ja edziĝas ... – apenaŭ prononcaĉis la alkudrita, tute malĝojiĝinta svatisto, eltirante monujon por repagi sian malgloron.

Li eligis kvar novajn kraketantajn monbiletojn de la plej alta valoro kaj jam volis kaŝi la grasan monujon, sed la demandema rigardo de la frato elŝiris el liaj manoj iom pli, ol estis atendite.

La manĝado pluis.

Por la patrino la tuta procezo de svatado estis netolerebla. Al ŝi ne eblis rigardi sen kompato. La miopaj okuloj tien kaj reen vagis, kvazaŭ naĝante en ia malhela nebulo. La mentono flaviĝis, la vangoj palis. Anemiaj lipoj per nervozaj movetoj atestis la proksiman ekploron.

Fine ŝi streĉis la fortojn kaj vokis per febla interrompa voĉo:

– Akbota, aliru ĉi tien, kara!

Multsignifa foresto de ajna responda sono maltrankviligis ĉiujn, ĉar komence estis promesite, ke la junulino nepre prezentos sin hodiaŭ. Por tiu celo ŝi jam estis devigita ellerni iun dancon, kiu estis provludata akompane de kaseda magnetofono ĉiuvespere je la sama horo sub la severa rigardo de la frato.

– Ĉu ŝi forestas? Kaj kiel svati eblas ĉi-okaze? – la svatistoj eksusuris, kiel terpomskaraboj en lada skatolo. Al la povra patrino kostis multe da peno admoni ilin ne tuj forveturi. Al la vortoj de la frato ili neniel fidis, des pli ke li jam murmuradis la plej pintajn deliraĵojn. Rezulte, oni decidis serĉi kune.

Dum kelkaj horoj daŭris la serĉado endome, en ĉiuj kaŝitaj lokoj de la korto, en la ĝardeno. La frato eĉ vizitis la subtegmenton kaj falis de la eskalo dum la ledaj svatistoj ŝprucigis sinceran ridon. La frato gratis la kontuzitan pugon kaj, intertempe, preterirante la puton borderitan de grandaj rondaj ŝtonoj en la korto, ne detenis sin kaj ĵetis fluan rigardon ankaŭ tien, internen. Tio, evidente, ne kontentigis lin, kaj post momento li profundigis la kapon al la puta aperturo. Eĥo pigre respondis ĉiujn tien ŝutitajn vokalojn. Li ial estis firme certa, ke Akbota estas ene. La afliktiĝo pro la mala fakto trovis eliron en ŝmaca kraĉo rekte en la puton.

Estis pridemanditaj ĉiuj amikinoj de la junulino. Neniu donis iun almenaŭ iomete utilan informon.

Fine la alkudrita svatisto eksentis intensajn intestajn spasmojn pro la riĉa tagmanĝa regalo. Enirinte lignan latrinon, li ekvidis, ke iu, vestita je bunta virina robo, pendas sur ŝnuro rekte super la kloaka truo.

– Ĉi tien! Tuj! Jen la fianĉino – vokis li.

Sed tio ne estis la fianĉino. Sur sako da terpomoj, zorgeme ĉirkaŭvolvita kelkloke per dika fadeno (kiel oni rimarkis poste), estis surmetita robo. La ĝenerala impreso estis perfekta; eĉ du kruroj (ŝtrumpoj, remburitaj per koloraj ĉifonoj) en malpuraj galoŝoj svingiĝis sub ĝi. Anstataŭ kapo ĉe la pupego estis brasiko en retsako.

Ĉiuj stulte gapis, kaj nur la patrino svenis. Feliĉe ŝi eksentis sin pli bone, kiam oni eksplikis al ŝi, ke tie, sur la ŝnuro, ne estas ŝia filino. Sed Akbota malaperis por ĉiam. En la vilaĝo aktive cirkulis la famo pri tio, ke ŝi prunteprenis la motorciklon de onklo Beka, forveturis kaj jam loĝas en Kirgizio, en la metropolo.

Kiu scias precize, kien ŝi eskapis ... Nur ŝia blanka nupta robo kun bluaj falbaloj restis kaj servas por la familianoj kiel muta riproĉo.


---

# Homa solidareco

**Published:** 2022-12-01

**URL:** https://www.monato.be/2022/013156.php?p

**Author:** Bastien LACOUR

**Categories:** Aktuale

Mi volas danki s-ron Dawid Kozub pro lia bela artikolo Poloj malfermas hejmojn kaj korojn ( MONATO 2022/06, p. 11-12 ), kies priskribo de homa solidareco spontanea kaj kolektiva estas efika bonfartigilo por tiuj, kiujn la milito korpremas. Mi tamen volas rememorigi ankaŭ, ke pli ol 3000 rifuĝantoj mortis en 2021 en Mediteraneo, provante eniri Eŭropon, el kiuj multaj ankaŭ fuĝis de armitaj konfliktoj. Kaj (preskaŭ) neniu zorgas. Ja kompreneble ĉiu pli emas helpi tiujn, kiuj konsideratas „proksimuloj”. Tio estas klasika homa sinteno, nia cerbo estas dratita tiel. Sed fine, kiu indas esti proksimulo?


---

# Traduko de Jules Verne

**Published:** 2022-12-01

**URL:** https://www.monato.be/2022/013163.php?p

**Author:** Jean-Claude ROY

**Categories:** Aktuale

Malfacilas traduki la verkojn de Jules Verne. Lia franca estas ofte kompleksa kaj altnivela, tre deknaŭajarcenta. Tial la recenzo de Edmund Grimley Evans pri la traduko de la verko Vojaĝo al la centro de la Tero (MONATO 2022/06, p. 29 ( 2022/012930.php )) estas trafa. Efektive, la frazoj indikitaj en la recenzo estas tradukoj strikte laŭvortaj (mi komparis kun la teksto en la franca), kiuj ne ebligas kompreni la signifon.


---

# Medicinaj testoj sen provbestoj ebliĝas

**Published:** 2022-12-01

**URL:** https://www.monato.be/2022/013164.php?p

**Author:** CHO Sung Ho

**Categories:** Aktuale, KOREIO, Scienco

La procedo disvolvi novan medikamenton ne nur postulas longan tempon kaj enorman monkoston, sed ĝin akompanas ankaŭ etika demando pri la traktado de bestoj. Ĉiujare pli ol kvar milionoj da bestoj, sole en Koreio, estas uzataj kiel kobajoj kadre de laboratoriaj eksperimentoj por la testado de novaj medikamentoj. Cetere, nur 8 elcentoj de la kemiaĵoj trapasantaj testadon inter bestoj sukcesas poste ankaŭ en klinika provado inter homoj, kio implicas diferencan sentivecon al medikamento inter homoj kaj bestoj.

Pasintjare la korea bioteknika kompanio Human Ace evoluigis platformon, kiu povas anstataŭi la testadon inter bestoj de novaj medikamentoj. La tekniko baziĝas sur tiel nomata „organo-sur-blato” 1 ( Organ-on-a-Chip ; sekve, pli mallonge: OOC), unue enkondukita en 2010 de profesoro Huh Dongeun el la Universitato de Pensilvanio kune kun esploristoj el la Instituto Wyss de la universitato Harvard. La sistemo simulas la mikrostrukturon kaj la fiziologiajn reagojn de tuta homa organo. Human Ace specife produktis „koron-sur-blato”, kiu entenas miokardiajn ĉelojn derivitajn el homaj praĉeloj. Efektive oni povas observi sub mikroskopo la imititan koron, batantan kiel vera kormuskolo.

OOC principe konsistas el ĉefa mikrofluida ĉambro enhavanta homajn ĉelojn, ligita al reto de mikrokanaloj. Ĉeloj estas kultivataj en la mikroĉambro sub sterilaj kondiĉoj, dum la flankaj mikrokanaloj estas utiligataj por liveri al la ĉeloj nutraĵojn, bakteriojn, virusojn kaj kemiaĵojn aŭ por lavi la ĉelojn kaj forigi la rubon. La mikrokanaloj estas uzataj ankaŭ por manipuli la ĉelojn meĥanike aŭ elektre.

Tiaj organoj estas ligeblaj unu kun alia, por samtempe analizi la reagon de pluraj organoj. Ekzemple „koro-sur-blato” kaj „hepato-sur-blato” povas kunligiĝi inter si pere de komunaj mikrokanaloj por testi la toksecon de nova medikamento je la koro. La Instituto Wyss sukcesis lastatempe disvolvi eĉ „korpon-sur-blato”, kiu konsistas el ĝis dek organoj interligitaj, por realigi kaj pristudi sangofluadon inter malsamaj organsistemoj. La platformo kreas mediojn preskaŭ vivajn, kiuj ebligas biologie kultivi ĉelojn, testi efikecon kaj toksecon de medikamento kaj tiamaniere disvolvi pacientdirektitan medicinon.

Antaŭ la realiĝo de plena medicina aplikado de OOC ankoraŭ kuŝas kelkaj obstakloj. Probable la plej rimarkinda rilatas al la regulo, laŭ kiu, por esti agnoskita kiel medikamento, ĉiu ĥemiaĵo devas trapasi testadon inter bestoj antaŭ klinika provado inter homoj. En evoluintaj landoj, tamen, lastatempe leviĝas movado celanta savi kobajojn uzatajn kun la celo krei kuracilojn por la sano de homoj. Ekzemple la usona Environmental Protection Agency (Mediprotekta agentejo) en 2019 anoncis la eliminon de testado inter bestoj antaŭ la jaro 2035. Multaj esperas, ke ĝis tiam oni estos komplete substituinta bestotestadon per la nova tekniko tute bazata sur OOC.


---

# Nova kompilaĵo post 22 jaroj

**Published:** 2022-12-01

**URL:** https://www.monato.be/2022/013177.php?p

**Author:** David-Emil WICKSTRöM

**Categories:** Aktuale, MUZIKO, Arto

22 jaroj pasis post la unua Esperanto Subgrunde Kompil' kaj kiam mi ricevis la recenzdiskon mi scivolemegis pri la muzikaj ŝanĝoj okazintaj dum tiom da tempo. El la grupoj de la unua kompilaĵo restas nur Piĉismo (kvankam ankaŭ kelkaj aliaj malnovaj konatoj de Esperantujo kiel Jomo kaj Ale Kosabela aperas en la kompilaĵo), do verŝajne ŝanĝiĝis multo, ĉu ne?

Sed unue, subgrunde, kio (aŭ kie?) estas tio? Eĉ se la unua impreso estas, ke la subgrundo kovras la tri kontinentojn Eŭropo, Sud-Ameriko kaj Azio, evidentiĝas ke la muzikistoj kaj kantistoj loĝantaj en la esperanta subgrundo plejparte troveblas en Brazilo, Francio kaj Rusio. Frapa estas ankaŭ la manko de kantistinoj kaj, laŭ la nomoj en la libreto de la disko, ankaŭ muzikistinoj – escepto estas nur Eveline Paŭla.

Muzike, „subgrunde” ofte aludas al muziko ne bone konata aŭ muziko farita ne pro komercaj, sed pro artismaj aŭ ideologiaj celoj. Tio bone kongruas kun la kompilaĵa muzikstilo: la grupoj plejparte brave sekvas la tradicion de punk kaj usona hard core de la 1980aj jaroj: reen al malgrandaj grupoj kun gitaro, baso, drumoj kaj voĉo, laŭtaj, bruaj gitaroj kun multe da distordo, pli-malpli mallongaj kantoj kaj hejmstudia, memproduktita etoso (la kanto Baldaŭ tamen donas al la oreloj ripozadon de laŭtaj gitaroj, iomete ska-eca).

La kantoj ofte estas kun malfacile kompreneblaj tekstoj, parte ĉar la voĉo estas sufiĉe for en la mikso (muntado?), parte ĉar la kantistoj malklare kantas (esceptoj estas interalie Jomo, Ale Kosabela kaj Pendumito). La tekstaj temoj ĉefe kovras maldekstrajn socipolitikajn ( Ruĝa Espero , Maĥnovŝĉino , Julie, 1936 , 1492-1992 , Eterna vivo ), kontraŭ-militajn ( Manĝaĵoj ne Bomboj , Julie, 1936 , Atomo ne povas esti paca , Hiroŝimo , La verda flago ), esperantajn adaptaĵojn de maldekstraj militkantoj ( Al la barikadoj ), seksaĉajn tekstojn ( Ne ricevos ŝtato ĉuron , Libertestikoj ), nihilistajn ( En serĉado de bono ), tekstojn kontraŭ ( Kontraŭ , Vi endas forfiki ) kaj movadajn ( La verda flago ). La kompilaĵo enhavas ankaŭ kantojn kun tekstoj kaj muziko de George Brassens en novaj versioj. La fakto, ke la tekstoj ne tiom bone kompreneblas, apartenas al la ĝenro: ĝuste en tiu ĉi tradicio de populara muziko pli gravas la sono kaj la teksto iĝas parto de la brua teksturo. Tio apartenas ankaŭ al la mankoj de longaj gitaraj soloj kaj, iomete bedaŭrinde, la ofta foresto de sinteziloj (kvankam la kanto La verda flago montras, kiel sintezila sono povas plibonigi la kantan strukturon).

Kvankam kelkaj aludoj al la unua kovrilo de la kompilaĵo enestas, la grafikado ne estas tiom abstrakta kiel la unua. La libreto enhavas ĉiujn tekstojn kaj mallongajn prezentojn de la grupoj. Bedaŭrinde la tekstoj havas ankaŭ ortografiajn erarojn.

Revene al la komenca demando: Mia mallonga respondo estas: ne multo ŝanĝiĝis. Kvankam el la grupoj de la unua kompilaĵo restas nur Piĉismo, la muzika stilo de la kantoj restas plejparte en la 1980aj kaj 1990aj jaroj. Aldone, ĉu la diverseco de la kantoj estas tiom granda, ke vere necesis eldoni du diskojn kun pluraj kantoj de la plejparto de la grupoj?

Estos interese vidi, kiam la tria eldono (ĉu post 33 jaroj?) de Esperanto Subgrunde Kompil' aperos, kiaj ŝanĝoj estos. Ĉu eblos ilin kolekti sur unu disko aŭ ĉu necesos tri ...


---

# Post furoro de sunpaneloj, ĉu nun hidrogenpaneloj?

**Published:** 2022-12-01

**URL:** https://www.monato.be/2022/013178.php?p

**Author:** Ivo DURWAEL

**Categories:** Aktuale, AKTUALE, Scienco

Pro klimataj kaj energiaj krizoj, ĉie en la mondo nuntempe sciencistoj pristudas manierojn por limigi la uzadon de fosiliaj brulaĵoj kaj tiel redukti poluadon. Jam tre oftaj estas sunpaneloj sur tegmentoj por produkti elektron pere de sunradiado. Aro da projektoj okupiĝas pri produktado kaj aplikoj ligitaj al hidrogeno. Uzado de hidrogeno fakte kostas konsiderinde malpli ol uzado de tergaso aŭ elektro. Plej ofte la fabrikado okazas per elektrolizo de akvo, sed ankaŭ tio konsumas energion kaj poluas.

Noveca modelo de hidrogenpanelo, freŝe prezentita de la belga kompanio Solhyd kunlabore kun la universitato de Loveno, ja similas al sunpanelo, sed la esplorskipo sukcesis krei specon de panelo, kiu kaptas akvovaporon el la aero kaj produktas hidrogenon per sunenergio. Do, anstataŭ konektiĝi kun elektrokablo, ĝi konektiĝas kun gasdukto. La instalaĵo ne enhavas maloftajn metalojn kaj estas relative malmultekosta. La procezo tute ne poluas. Ĉiu panelo funkcias sendepende. Do facile eblas instali ĝin private sur tegmento kaj uzi la gason. Ĉiu ekzemplero de la produktita modelo produktas tage po 250 litrojn da hidrogeno stokebla en cisterno.

Sed restas ankoraŭ kelkaj solvendaj problemoj: 1) hidrogeno estas la plej malpeza kaj eksplodema gaso, do nepras speciala atento pri la fidindeco de duktoj kaj aparatoj antaŭ ol uzi ĝin por hejtado aŭ kuirado en domoj; 2) por ĝia stokado bezonatas premrezista cisterno kaj kompresoro. Tamen la esplorskipo de Solhyd okupiĝas ankaŭ pri novspeca glaciobaterio, ideala por ligi hidrogen-molekulojn. Spacproporcie ĝi povas enhavi dekoble pli da energio ol la hejmbaterioj, kiujn oni nuntempe reklamas por stoki energion produktatan pere de sunpaneloj aŭ de varmopumpiloj. Pro tiuj kostoj rilataj al stokado kaj uzado la entrepreno nuntempe pensas unuavice pri instalaĵoj en apartamento-kompleksoj. Tiel eblos dividi la aldonajn elspezojn.

Ĉiuokaze la esploroj pri hidrogeno estas notinda nova paŝo kadre de la pluraj streboj al la redukto de fosiliaj brulaĵoj kaj al la nuligo de petrolo kaj gaso kiel strategiaj armiloj.


---

# Ĉampionoj en sociaj komunikiloj

**Published:** 2022-12-01

**URL:** https://www.monato.be/2022/013183.php?p

**Author:** Ivo DURWAEL

**Categories:** Aktuale, BELGIO, Politiko

En 2021 la belgaj politikaj partioj elspezis 4,7 milionojn da eŭroj por pagitaj anoncoj en Facebook kaj Instagram . Plej frapas la kontrasto inter flandraj kaj valonaj partioj: la unuaj kune dediĉis proksimume 4,2 milionojn da eŭroj, dum la franclingvaj ŝajne malpli kredas je la efikeco de tiaj investoj, ĉar ili elspezis nur iom pli ol 400 000 por reklamoj en sociaj retejoj.

La prezidanto de la ekstrem-dekstra partio Vlaams Belang (Flandra Intereso), Tom van Grieken, estas la politikisto, kiu persone plej multe elspezis: nome 219 000 eŭrojn. En eŭropa listo nur tri hungaraj politikistoj (i.a. Viktor Orban) superas lin. Van Grieken sendube iel influis la altiĝon de tiaj elspezoj en Flandrio: lia partio surprize kreskis post la balota kampanjo de 2019, en kiu li koncentriĝis je informado per sociaj komunikiloj kaj dediĉis nekutime grandan sumon por pagi anoncojn.

Malgraŭ la ne-ekzisto de sciencaj studoj pri la efikeco de politikaj mesaĝoj en la sociaj retejoj, nun ankaŭ la aliaj partioj uzas tiujn kanalojn: la partigvidantoj povas sekvi la eĥojn de la publiko por ĉiu difinita anonco kaj do pli efike trafi difinitajn celgrupojn ol ekzemple per amasa disdono de faldfolioj aŭ per grandaj stratafiŝoj.

La partioj en Belgio povas elspezi grandajn sumojn por reta varbado, ĉar ili ricevas de la ŝtato subvenciojn proporcie al la ricevitaj voĉoj. Tio estis decidita post skandalo en 1993, kiam malkovriĝis, ke la entrepreno Agusta pagis ŝmirmonon al socialista partio por influi la aĉeton de siaj helikopteroj por la armeo. Reage al tio la parlamentanoj interkonsentis pri severaj reguloj por eviti financan subtenon fare de entreprenoj. La ŝtataj subvencioj al partioj en Belgio estas duoblaj kompare kun Germanio kaj eĉ kvaroblaj kompare kun Nederlando: la tuta kvanto da federaciaj, regionaj kaj provincaj subvencioj estas 74 milionoj da eŭroj en unu jaro. Pluraj politikistoj konsentas, ke tiuj sumoj estas troaj, kaj sugestas iujn limigojn. Tiuj ĉi proponoj tamen estas individuaj, kaj ĝis montriĝos iu ĝenerala interkonsento inter la politikistoj, ilia enspezfonto restos senŝanĝa!


---

# Kuraĝo

**Published:** 2022-12-01

**URL:** https://www.monato.be/2022/013187.php?p

**Author:** Garbhan MACAOIDH

**Categories:** Aktuale

Mi deziras saluti la kuraĝon de la legantino, kiu al MONATO sendis paĝojn el sia taglibro (MONATO 2022/08-09, p. 3 ( 2022/013172.php )) Mi salutas ankaŭ la similan kuraĝon de tiuj bonaj samlandanoj ŝiaj, kiuj, kiel ŝi, protestas kontraŭ la teruraj krimoj, kiuj aktuale okazas en ilia frata lando. Samtempe mi laŭdas la redaktejon de MONATO pro la publikigo de tiu informriĉa kaj valora kontribuaĵo. Pli mi ne komentos, ĉar mi ne volas endanĝerigi ŝin, nek ŝiajn fidelajn konatojn.


---

# Mi ne estas bibliofilo

**Published:** 2022-12-01

**URL:** https://www.monato.be/2022/013203.php?p

**Author:** Orlando E. Raola

**Categories:** Aktuale, El mia fotelo

Hodiaŭ mi rakontos al vi pri libroj. Ne maltrankviliĝu, ne temas pri longa filozofia eseo pri libroj. Mi ankaŭ ne alparolos vin kiel librovendisto, kiu volas reklami libron X de aŭtoro Y, kiu estas la plej bona libro, kiun vi povas aĉeti kaj legi, ĉar ĝi estas la plej elstara en la 135-jara historio de la lingvo ... Mi ne faros tion. Hodiaŭ mi rakontos al vi nur pri amo, pri amo al libroj.

La historio komenciĝas tre frue, kiam mi estis kvarjara infano. Mi estas la plej aĝa knabo en la familio, dum kvar jaroj mi estis dorlotata solinfano. Sed poste mia patrino gravediĝis. En tiu tempo, ŝi ankoraŭ estis studentino pri pedagogio en la universitato, kaj ŝi volis praktiki, kion ŝi lernis en la lernejo: oni devas prepari la infanon por akcepto de la nova kunloĝantino, mia fratino. Pro tio, kiam ili venis el la akuŝejo, ŝi kaj mia patrino portis al mi valizon, plenan je plej bele ilustritaj infanlibroj.

Mi estis ravita de tiuj libroj, tiom multe, ke pli ol ses jardekojn poste, mi ankoraŭ memoras pri iliaj rakontoj, ekzemple, pri la historio de la Manĝema Reĝo, kiu volis havi manĝaĵojn por ĉiam kaj petis de sorĉisto, ke li donu manĝaĵojn, kaj la sorĉisto donis al li tiun kaldronon el kiu supo elverŝiĝis senĉese, dum la tuta tempo kaj ne eblis malplenigi ĝin, kaj ne eblis finmanĝi, kaj estis tiom da supo, ke la homoj devis naĝi sur la supo, kaj boati sur la supo ... Aĥ!, estis tiu reĝo ... Estas kelkaj koloroj de la ilustraĵoj de tiuj libroj, kiuj fiksiĝis en mia memoro kaj ĉiam, kiam mi vidas certajn akvarelojn, tiam mi aŭtomate saltas al tiu tempo de la unuaj libroj, al kiuj mi enamiĝis, kiam mi estis kvarjara infano.

Poste, kiam mi jam estis en la lernejo, mi ofte vizitadis la domon de mia patra avo. Li perlaboris la panon kiel cigarfaristo, sed li krome havis librobrokantejon. Mi kredas, ke jam en la tempo, kiam mi estis infano, li laciĝis de tiu bindado kaj vendado de brokantaĵoj kaj tiam la restantaj libroj estis sur librobreto en angulo de lia granda domo. Mi kiel infano iris tien kaj trafoliumis tiujn volumojn kaj vidis la ilustraĵojn kaj multe miris. Mia unua kontakto kun tiuj partoj de la homa anatomio, kiuj ĉiam estas kovritaj, okazis sur la paĝoj de tiuj libroj. Finfine mi malkovris, ke la fabelo pri tio, ke la cikonioj portas la infanojn el Parizo, estas nur porinfana fabelo.

En la lernejo mia amo al libroj daŭre kreskis. Ĉu vi memoras, kiu estis la unua libro, kiun vi tralegis de la unua paĝo ĝis la lasta? Tiu estas la unua amafero, ĉu ne? Mia estis la hispanlingva versio de libro de Jules Verne La 500 milionoj de la Begumo . Cetere, oni diras, ke li mem ne verkis, ke li ŝtelis de iu. Tio ne gravas. Ĝi estis mia unua libro. Poste mi legis multajn aliajn aventurojn, libroj venis el iama Sovetio, mi memoras kelkajn aŭtorojn: Lazar Lagin, Jakov Perelman ... Ili estis entuziasmigaj libroj por junuloj.

Jam kiel adoleskanto mi komencis legi la grandajn gravajn librojn. Unu el miaj onkloj estis profesoro pri la angla kaj la franca en urbeta universitato en Kubo, kie paradokse estis pli facile aĉeti librojn ol en Havano, kaj pro tio, kaj ankaŭ pro tio, ke li estis pli bonhava ol mia familio, li ĉiam aĉetis librojn duoble, kaj sendis unu ekzempleron al mia patrino. Se mi trovis la libron interesa, aŭ se panjo insistis, ke mi legu, mi legis ĝin. Kaj tiel mi konatiĝis kun la „grandaj verkoj”: Milito kaj paco , La mizeruloj , La magia monto , kaj ankaŭ gravaj verkoj de la kuba literaturo. Estis ĉiam surpriza plezuro ricevi donacitajn librojn de mia onklo.

Ankaŭ mia patrina avino signife kontribuis al mia libroamo. Ŝi cetere ne havis grandan formalan edukitecon, sed dum la tuta vivo ŝi multe emis al legado. De ŝi mi lernis, ekzemple, legi la gazetojn de la unua paĝo ĝis la lasta. En la unusola tutlanda gazeto aperis ĉiutage peceto de la longa romano La ruĝo kaj la nigro de Stendhal. Ŝi fortondis ĉiutage la paĝon kun la romanero kaj legis ĝin. Poste ankaŭ mi legis ĝin, kaj tiel mi fariĝis granda admiranto de Stendhal, kaj legis tuj poste lian fascinan libron La kartuzio de Parma . Mia avino ekkomprenis, ke por mi libroj estas io tre grava, kaj okaze de la reeldono de la tuta verkaro de José Martí, la ĉefa pensulo de la lando, ŝi decidis donaci al mi la 28 volumojn de la verkaro. Ĉiun duan semajnon mi ricevis novan libron, ĝis la tuta kolekto estis kompleta. Mi multe legis el ĝi, bedaŭrinde ne la tuton. Sed kiam mi entreprenis la tradukon de unu el liaj plej elstaraj eseoj Nia Ameriko en Esperanton mi konis la originalon preskaŭ parkere pro la ofta legado.

Dum la mezlerneja tempo mi loĝis en grandega domo, iama posedaĵo de riĉaj elmigrintoj al Usono okaze de la Revolucio. La garaĝo de la domo estis fermita per traboj kaj najloj, sed tra la truo de ne plu ekzistanta klimatizilo mi sukcesis grimpe eniri. Tie troviĝis ĉiuj mebloj kaj luksaĵoj de la domo, ankaŭ multaj libroj. Mi pasigis longajn horojn en tiu kaŝejo, mergita en la librojn. Unu el ili estis aperinta en Novjorko post la dua mondmilito. Ĝi havis poemojn en la angla kaj blank-nigrajn fotojn, kiuj iel rilatis al la poemoj. La nomo de la libro estis Fotoj kaj Poemoj ( Poet's Camera ) , kaj mi avide sorbis ĝin. Mi fariĝis tiom intima kun la poemoj, kun la mondoj, kiujn mi vidis en tiuj belegaj fotoj, ke mi gardis la libron por mi, kaj ĝi fariĝis unu el miaj plej karaj posedaĵoj.

En la universitato unu el miaj samdomanoj en la studenta hejmo petegis, ke mi pruntedonu al li la libron. Mi tion faris, kaj li neniam redonis ĝin. Mi ĉiam pensis, se iam mi vizitos la vilaĝon de tiu junulo, mi nepre petos, ke li redonu al mi mian libron. Bedaŭrinde, iam mi ricevis la novaĵon, ke Tomi estas murdita de rabistoj. Ne gravas, kiom multe mi volis rehavi la libron, mi tute ne kuraĝis peti ĝin de la funebranta patrino. Bonŝance antaŭ nelonge mi trovis ekzempleron de la sama eldono, kaj nun mi gardas ĝin tre zorgeme, memore al miaj belaj infanaĝaj tagoj kaj ankaŭ memore al mia forpasinta amiko.

Estas ofta onidiro, ke dum la procezo de maturiĝo ĉiam estas periodo de deprimiĝo, en kiu ni pensas, ke la mondo ne valoras, ke la vivo ne valoras, ke ĉio fariĝas griza estonteco kaj ke venos la fino baldaŭ. Mi estis iam en tia situacio, tiel ke mi perdis la emon al ĉio, sed mi ne perdis la emon al legado. Fojfoje mi trafoliumis librojn en vendejo, kaj mi trovis libron uzitan, publikigitan en 1936, Vekiĝu kaj vivu! ( Wake Up and Live! ) de Dorotea Brande. Mi prenis, legis, legis denove, alproprigis serioze al mi ĝiajn konsilojn kaj sukcesis forlasi la staton de deprimiĝo kaj senespero, malkovrinte la valoron de mem-helpa literaturo.

Kiam mi finis la universitaton, mia unua laborposteno estis en fora loko de la lando. Ni nomis ĝin la „kuba Siberio”. Mia laboro tie estis ege interesa, sed tie estis nur laboro, nenio alia por fari. Mi estas ĉefurbano, alkutimiĝinta al la brua nokta vivo de la ĉefurbo kaj jen mi en tiu kampara loko kun nenio por fari krom fumi, alkoholumi kaj seksumi ... Sed tien mi portis miajn librojn. Legado savis min de la unuaj du malsanoj kaj iel mi travivis tiun periodon.

Mi revenis al Havano el nia arĥipelago Gulag, kaj mi venis al nova epizodo de mia senfina amo. Mia iama studgvidanto en la universitato invitis min kunverki libron por interesi gejunulojn pri kemio, per montrado de ravaj, sed facile fareblaj eksperimentoj. Montriĝis, ke tio estas ege laboriga tasko, dum semajnoj ni diskutis ĝis elĉerpiĝo ĉiujn detalojn, tabelojn, terminarojn. Sed fine la libro estis kompleta kaj ĝi aperis en 1984: Kemio: universo je via atingo ( La Química: un universo a tu alcance ).

Tiutempe en Havano homoj ariĝis ĉiusabate apud la ĉefa librovendejo de la urbo La Moderna Poezio por la Sabato de la Libro. En ĝi la elstaraj aŭtoroj lanĉis siajn librojn kaj ni libroamantoj konatiĝis kun ili, sed temis ĉefe pri literaturaj verkoj, malofte temis pri scienc-tekniko. Ni estis bonŝancaj, ke nia libro estas elektita por aperi en la Sabato de la Libro, kaj mi ankoraŭ memoras kun granda emocio sidi ĉe la tablo de la aŭtoroj. Venis svarmo da homoj, venis maljunulino kun nepo kaj ŝi volis havi ekzempleron de la libro, ĉar la nepo interesiĝas pri la sciencoj, kaj mi subskribis tre fiere la paĝon de la aŭtoroj kaj redonis la libron al ili, kaj ni estis tre kontentaj.

Mi ankoraŭ restas en kontakto kun mia iama profesoro, kaj ni ankoraŭ kune verkas librojn, laste sciencpopularigan libron pri la ecoj de akvo kaj revizion de la tria eldono de nia libro de 1984.

Krom la unua finlegita libro, gravas memori pri la libro, kiu donis al ni la plej multan plezuron. Por mi temas pri 380 000-vorta hispanlingva originalo de Donkiĥoto . Mi estis proksimume dudek-jara kiam mi legis ĝin kaj mi nur tiam konatiĝis kun la ĉefa verko de mia denaska lingvo, sed mi malkovris ankaŭ, ke tiu geniulo, Cervantes, metis en tiun libron ĉiujn eblajn aventurojn, kiujn la homoj uzis en multaj aliaj verkoj tra la jarcentoj, ĉiuj ĉerpis vole nevole el Donkiĥoto.

Preskaŭ je la fino, mi rakontu kiel mi sukcesis transdoni la darmon de libroamo al mia filo. Kiam li estis dektri-jara, li venis al mi kaj li diris, ke li enuas, ke li ne trovas ion ajn por fari, ke li malbone fartas ĉar estas enue ... Mi trankvile respondis al li: „Vidu, Abel, estas nur unusola afero, per kiu vi povas kontraŭstari kaj kontraŭbatali enuon por la tuta vivo, kaj tiu afero estas legado.” Tiuj estis magiaj vortoj, ĉar ili havis tian efikon sur Abel, ke li fariĝis leganto ĝuste en tiu momento kaj nun, 32-jara, li legas multajn librojn, kaj tre trafe sugestas librojn por ke mi legu, ekzemple Fremdulo en fremda lando ( Stranger in a Strange Land ) de Robert Heinlein, unu el la libroj, kiujn mi plej multe ŝatis en mia tuta vivo.

Foje mi serĉis en PIV la difinon de la vorto „bibliofilo”. Laŭ PIV tio estas „amatoro de luksaj kaj raraj libroj”, Nu, mi ne estas bibliofilo, ĉar mi ne estas amatoro, mi estas amanto. Kaj ne nur de luksaj kaj raraj libroj, kio fetoras kiel tiuj kolektantoj, kiuj volas havi librojn nur por montri. Fakte la amo al libroj ne estas la amo al la fizikaj objektoj, eĉ se ili povas esti tre allogaj kaj atentokaptaj. Amo al libroj estas la amo al tiu dialogo, kiu kreiĝas trans la tempo kaj trans la distanco kun tiom da grandaj animoj, kiuj estis antaŭ ni kaj forlasis ion por ni sur siaj paĝoj. Mi ne estas bibliofilo: mi estas libroamanto!


---

# Skrablo en Kubo

**Published:** 2022-12-01

**URL:** https://www.monato.be/2022/013204.php?p

**Author:** Juan Carlos MONTERO MEDINA

**Categories:** Aktuale, TABULLUDOJ, Moderna vivo

En multaj landoj la mensajn sportojn oni ofte kaj intense praktikas. Estas evidentaj la sanprofitoj kaj la socia evoluo de tiuj, kiuj praktikas ŝakludon, puzlon, krucvortenigmojn, skrablon, damludon, goon kaj aliaj.

En 2005 oni komencis en Kubo praktiki skrablon kiel amuzilon, danke al iniciato de René Mesa kaj al la helpo de Eusebio Leal Splengler, historiisto de Havano en tiu tempo, kiu sugestis uzi la publikan bibliotekon Rubén Martínez Villena kiel sidejon por komunuma skrablo-projekto.

En la lastaj 15 jaroj elstaris la junulo Miguel Stevens Gómez, kiu atingis la trian lokon en la monda konkurso okazinta en Havano en oktobro 2014.

De la 20a ĝis la 23a de julio 2022 en la kuba ĉefurbo okazis skrablo-konkurso (en hispanlingva versio), kiu arigis ludantojn el Norda Ameriko, Centra Ameriko kaj la karibia regiono. Ĉi-foje venkis Miguel Stevens Gómez, kiu ankaŭ aldonis 46 poentojn al sia „ELO” 1 . Li estas nun la plej bona kuba skrablo-ludanto kaj troviĝas inter la unuaj 20 ludantoj en la mondo.

Ĉiu ludanto klopodas gajni poentojn farante vortojn sur kvadrata tabulo dividita en 15x15 kvadratoj. La vortoj povas konsisti el du literoj aŭ pli, estas formataj vertikale aŭ horizontale kaj legeblas laŭ ĉiu direkto. Oni povas krei vortojn surbaze de aliaj jam faritaj. Ĉiu litero havas sian propran valoron.

Nepra kondiĉo estas, ke ĉiu vorto devas troviĝi en la lasta eldono de la vortaro de la hispanlingva Akademio.

Oni ludas skrablon en 131 landoj kaj ekzistas pli ol 30 lingvaj versioj.


---

# Ili konkeris sep plej altajn montojn

**Published:** 2022-12-01

**URL:** https://www.monato.be/2022/013205.php?p

**Author:** Bardhyl SELIMI

**Categories:** Aktuale, Noticoj

La advokato Arianit Nikqi kaj lia filino Mrika el la urbo Peja en Kosovo sukcese surgrimpis sep inter la plej altaj montoj de la mondo. Mrika realigis tion estante ankoraŭ malpli ol 18-jara!

Arianit nuntempe estras la nacian asocion de alpistoj de Kosovo. Li kaj lia filino surmetis ambaŭ flagojn (la albanan kaj tiun de Kosovo) sur la jenaj venkitaj montoj: Everest en Himalajo, Elbrus en Kaŭkazio, McKinley en Alasko, Punsak en Indonezio, Kilimanĝaro en Tanzanio, Akonkagvo en Argentino kaj Vinson en Antarkto.


---

# Ne universala

**Published:** 2022-12-01

**URL:** https://www.monato.be/2022/013208.php?p

**Author:** Brian MOON

**Categories:** Aktuale

Mi ne neu, ke kardinalo Tomsko ( MONATO 2022/11, p. 20 ) havis grandajn meritojn en sia medio. Sed kiom tio interesas la ĝeneralan legantaron de MONATO , kiu ne estas majoritate katolika kaj grandaparte eĉ ne kristana? Ni bezonas artikolojn el plej diversaj mondopartoj, kaj eŭropaj kontribuantoj konsciu, ke ilia rigardo al la mondo ne estas universala.


---

# Svislando, ĉu modelo por Japanio?

**Published:** 2022-12-01

**URL:** https://www.monato.be/2022/013215.php?p

**Author:** Mireille GROSJEAN

**Categories:** Aktuale, INTERVJUO, Politiko

Svislando kaj Japanio unuarigarde ŝajnas vere diversaj landoj, sed ĉu la unua povas esti modelo por la alia? Takasi Isikawa analizas la temon.

MONATO : Kiel japanoj idealigis la svisojn?

Oficialaj japan-svisaj rilatoj establiĝis en 1864. En la azia lando dum longa tempo tiu eŭropa estis idealigata per du fikciaj personoj, nome Wilhelm Tell kaj Heidi. Post la Restaŭro de Meizi en 1868 Japanio klopodis rapide modernigi sin kaj serĉis ian ŝtatan modelon de sia estonteco. Situante najbare de la grandega Ĉinio, kaj alfrontante minacon de koloniado de Britio, Francio, Usono kaj Rusio, la japana popolo sentis sin malgranda inter ili. En tia situacio Vilhelmo Tell, simbolo de kuraĝo, sendependiĝo kaj defio al aŭtoritato, estis ankaŭ heroo por japanoj.

Heidi longe kaj multe helpis desegni Svislandon kiel pacan kaj pastoralan landon. La origina romano estas Heidi's Lehr- und Wanderjare (La migro- kaj lernojaroj de Heidi) verkita de Johanna Spyri en 1880. Post kiam en 1920 Nogami Yaeko, la unua en Japanio, tradukis ĝin el la angla, tiu ĉi fikcia persono famiĝis kaj ĝis nun publikiĝis pli ol 100 tradukitaj romanoj, simpligitaj rakontoj, bildolibroj, teatraĵoj, animacioj. La animeo de Heidi televidigita en 1974 estis granda sukceso, kaj poste estis tradukita en 20 lingvojn kaj ankaŭ elsendita en multaj landoj. Sed la tradukinto Nogami, fama verkistino kaj feministo, vizitante Svision, trovis, ke tiu lando produktas kaj eksportas armilojn, kaj estis seniluziigita pri la paca kaj pastorala bildo.

MONATO : Jes, vi pravas. Unuflanke Svislando proponas sin por akcepti porpacajn renkontiĝojn, kiel tiun de Biden-Putin en 2021, sed aliflanke vendas armilojn. Multaj svisoj grumblas kontraŭ tiu paradokso. Ĉe kiuj politikistoj la svisa modelo ŝajnis plej alloga?

En 1904 Abe Isoo, sociala demokrato eldonis la libron Ideala Lando en la Mondo, Svislando . Sep jarojn poste Utimura Kanzo, kristano, kiu fondis „seneklezian” sekton, publikigis Rakonto pri Danio . Por ambaŭ civitanaj gvidantoj Svislando kaj Danio estis malgrandaj landoj sen naturaj resursoj, sed riĉaj, pacemaj, nehegemoniismaj landoj. Ili prezentis la vojon de reformado de malsupre kaj montris al la japana popolo modelon por japana estonteco. Sed Japanio elektis alian vojon de reformado desupre laŭ la modelo de Prusio kaj teritorian ekspansion. Ĝi invadis aziajn landojn, defiis la mondon, kaj fiaskis.

Post la milito, en 1947, Japanio establis novan konstitucion, kiu difinis rezignon pri milito kaj armado. Ĝuste tiam iĝis denove aktuala la svisa modelo. Ne malmultaj politikistoj kaj kleruloj insistis, ke Japanio celu eterne nearmitan neŭtralecon, samkiel Svislando, kvankam la svisa neŭtraleco baziĝis kaj ankoraŭ baziĝas sur armado kaj deva militservo. Eĉ Douglas McArthur, la ĉefkomandanto de la okupa armeo de la aliancanoj, iam komentis, ke Japanio estu Svisio en Oriento.

MONATO : Kio okazis poste?

Japanio iom post iom rearmiĝis pro la komenco de la malvarma milito kaj pro la eksplodo en 1950 de la korea milito. La ŝtata ideo de la svisa modelo post nelonga daŭro malaperis. Ekde la 1960aj jaroj la japana ekonomio rapide kreskis, kaj Japanio fariĝis granda ekonomia potenco. Pro tio la japana popolo jam ne konsideris sin malgranda.

MONATO : Tiam la svisoj rigardis la japanojn kiel rivalojn, ĉar ili produktis horloĝojn kaj per tio konkurencis. Kiel fartas hodiaŭ la japana ekonomio?

Japanio nun staras ŝajne perpleksigite kaj konfuzite, ne sciante kion fari. Post tridek jaroj la alta ekonomia kreskado kaj prospero ĉesis, kaj la rezultoj de la sekvantaj tridek jaroj de stagnado turmentadas Japanion. La centro de peza industrio moviĝis al aliaj aziaj landoj, kaj restas nur preciza maŝinindustrio. Kaj menciindas, ke troviĝas ankaŭ grandaj turismaj resursoj, alloga naturo, longa historio kaj ekzota kulturo. La ekonomia strukturo dependa de turismo kaj maŝinindustrio similas al tiu de Svisio. La registaro antaŭvidis, ke en 2020 Japanion vizitos 40 milionoj da eksterlandaj turistoj, sed pro la kronvirusa pandemio nur 4,1 milionoj vizitis ĝin.

Kvankam Japanio sub la traktato pri Sekureco kun Usono, armadas sin kontraŭ Nord-Koreio kaj Ĉinio kiel hipotezaj malamikoj, neniel malatentebla estas la ekonomia rilato kun Ĉinio. Kvazaŭ inter amboso kaj martelo, Japanio devas barakti kaj pluvivi. Por tio eble indas lerni el la spertoj kaj diplomatiaj manovroj de Eŭropo inkluzive de tiuj de Svislando.

MONATO : Vi mencias Nord-Koreion, malgrandan sed danĝeran landon. Vi mencias Ĉinion, gigantan ambician ŝtaton. En via regiono certe tiuj landoj estas gravaj. La situacio en Eŭropo estas iom malsama. Antaŭe Eŭropo ludis tre gravan rolon tra la historio, sed nuntempe ĝia graveco velkas, Eŭropa Unio ne sukcesas havi komunan klaran eksteran politikon. Rusio, Usono, Ĉinio tenas la mondon en siaj manoj. Svislando en tia kunteksto estas preskaŭ sensignifa. Nur eble la urbo Ĝenevo, kun la sidejo de Ruĝa Kruco kaj la ĉefa eŭropa sidejo de Unuiĝintaj Nacioj, donas al ĝi ian ne-nulan rolon. Svislando estas federa lando el 26 ŝtatetoj nomataj „kantonoj”. Ĉu tiu modelo estas aplikebla al via lando?

Ankaŭ pri enlanda politiko Japanio, kies demokratio dekadencadas kaj ŝanĝiĝis en nuran elektadon de parlamentanoj, povas lerni multe el Svislando. Miaopinie la karaktero de la svisa politiko konsistas el rekta demokratio kun referendumoj kaj loka aŭtonomeco. Bedaŭrinde multaj japanoj ŝajne rikanas, dirante, ke la politiko de Svislando, kies loĝantaro estas 8,6 milionoj, ne kompareblas kun tiu de Japanio kun 120 milionoj.


---

# Nova popolisma partiestro

**Published:** 2022-12-01

**URL:** https://www.monato.be/2022/013217.php?p

**Author:** Daniel ARSENEAULT

**Categories:** Aktuale, KANADO, Politiko

La 10an de septembro la Kanada Konservativa Partio elektis kiel partiestron la 43-jaraĝan politikiston Pierre Poilièvre [pŭaliévr]. Konsiderata kiel liberecano kaj popolisma demagogo de amaskomunikiloj, li mem taksas sin „vera konservativulo”. Kelkaj nomis Poilièvre la kanada Donald Trump pro liaj manieroj kaj lia emo ataki siajn kontraŭulojn.

Poilièvre estas aparte konata pro sia rolo en la pasintvintraj manifestacioj, kiam centoj da kamionistoj okupis la ĉefurbon Otavo por postuli la finon de la deva vakcinado kaj la forigon de aliaj kovimaj limigoj. Poilièvre estis tiam unu el la malmultaj politikistoj, kiuj malferme apogis la kamionistojn. Li senĝene kondamnis la sintenon de la ĉefministro Justin Trudeau, kiu rifuzadis eĉ diskuti kun la manifestaciantoj, kaj forte kritikis lian decidon deklari krizostaton, aresti la manifestaciestrojn kaj frostigi la bankokontojn de multaj el tiuj, kiuj finance subtenis la manifestaciojn.

Malgraŭ la etikedo de dekstrulo, multaj politikaj pozicioj de Poilièvre pli similas tiujn de centrulo. Li apogas la rajton abortigi kaj samseksajn edziĝojn, kaj subtenis leĝon, kiu krimigis konvertadan terapion (provojn ŝanĝi samseksemon al aliseksemo). Li apogas la lukton kontraŭ klimataj ŝanĝiĝoj, sed kontraŭas novajn impostojn rilate forcejajn gasojn. En financaj aferoj li asertas, ke la federacia registaro fuŝis la kanadan dolaron, kaj forte kritikis la centran bankon pro tio, ke ĝi prognozis postpandemian deflacion malgraŭ evidentaj signoj de inflacio.

Poilièvre subtenas la normaligon de bitmono kaj taksas ĝin protektilo kontraŭ inflacio. Li deziras fari Kanadon la „blokĉena ĉeflando de la mondo”.

Tuj post la nomumo de Poilièvre kiel partiestro, la subteno al la Konservativa Partio en la opinisondoj kreskis de 32 % ĝis 37 % kompare kun 30 % al la reganta Liberala Partio estrata de la ĉefministro Trudeau. Tamen la maldekstrema Nova Demokrata Partio, aliancita kun la reganta Liberala Partio, ĝuas apogon de pliaj 20 %. Sekve, estas malfacile antaŭdiri la rezultojn de eventuala balotado.


---

# Trakti kovimon per kontraŭinflamaj kuraciloj

**Published:** 2022-12-01

**URL:** https://www.monato.be/2022/013221.php?p

**Author:** Cristina CASELLA

**Categories:** Aktuale, MEDICINO, Scienco

Raporto pri ampleksa esploro kunplenumita de la Instituto pri medikamentaj esploroj Mario Negri (kun sidejo en Milano) kaj de la hospitalo Papo Johano 23a de Bergamo (eble la urbo plej drame trafita de kovimo en ĝia unua fazo) lastatempe aperis en la faka revuo Lancet infectious diseases . Ĝia titolo estas Hejmo kiel nova limo por la traktado de kovimo: la argumento por kontraŭinflamaj medikamentoj 1 ). La temo de la studo estas specifa terapio, uzanta ne-steroidajn kontraŭinflamajn kuracilojn (science NSAID ), kiu, se komencata ĉe la unuaj simptomoj de kovimo, ŝajnas redukti la riskon pri enhospitaliĝo je eĉ 85-90 elcentoj.

La interesa studo analizis la efikecon de ne-steroidaj kontraŭinflamaj kuraciloj en la traktado de mildaj kaj moderaj formoj de kovimo, por minimumigi la neceson de enhospitaliĝo: laŭ la fakuloj, la aliro al intensiva flegado fakte malpliiĝas je 80 elcentoj; la enhospitaliĝoj je 85-90 elcentoj; la tempo bezonata por la malapero de simptomoj je 80 elcentoj; la bezono de suplementa oksigeno je 100 elcentoj.

La sciencistoj argumentas, ke, se la nombro de infektitoj denove supreniros en la venontaj monatoj pro nova pli danĝera aŭ pli kontaĝa varianto, ne necesos maltrankviliĝi troe: frua terapio bazita sur kontraŭinflamaj kuraciloj povos sukcese forturni la troan premon, kiun malsanulejoj spertis en la lastaj du jaroj en la plejmulto de la landoj de la mondo.


---

# Bremsi la kompetentulojn

**Published:** 2022-12-01

**URL:** https://www.monato.be/2022/013222.php?p

**Author:** Giovanni BIANCHINI

**Categories:** Aktuale, ITALIO, Politiko

Septembre 2022 en Italio okazis voĉdonado por la parlamento, sed multaj marĝenaj teritorioj, precipe la montaj, ne havos reprezentantojn. Kiel tio okazis?

Per la konstitucia referendumo de 2020 la italoj decidis draste redukti la nombron de parlamentanoj. La nombro de postenoj en la Ĉambro de Deputitoj kaj en la Senato malaltiĝas respektive de 630 al 400 kaj de 315 al 200.

Pli ol referendumo, ĝi povus esti difinita kiel plebiscito, pro la larĝega venko de la opcio „jes”, kiu atingis preskaŭ 70 %. Ĉefa subtenanto de la reformo estis Movimento 5 Stelle (Movado 5 steloj), kiu kampanjis vekante envion kaj koleron en la voĉdonantoj per la publikigo de la altaj salajroj de la popolaj reprezentantoj. La celo de la redukto estis malpliigo de la ŝtataj elspezoj: domaĝe, la ŝparado estas nur 0,005 %.

Poste ankaŭ aliaj gravaj partioj, kiel la dekstraj Lega (Ligo), Fratelli d'Italia (Italaj fratoj) kaj la maldekstra Partito Democratico (Demokratia partio) esprimis sin favore al plimalmultiĝo de parlamentanoj. La t.n. moderuloj, Forza Italia (Antaŭen, Italio!) kaj Italia Viva (Viva Italio) ne donis voĉdonindikon al siaj partianoj. Inter la kontraŭantoj al la projekto estis nur +Europa kaj Azione (Ago).

En tutmonda kunteksto, kie ne estas malfacile renkonti landojn batalantajn por demokratio, la italoj, ĉu konscie ĉu ne, decidis redukti la nombron de siaj reprezentantoj. Rezulte multaj periferiaj teritorioj havos nur unu aŭ eĉ neniun reprezentanton en la parlamento. Tiel estas ekzemple en la provinco Belluno, kiu havas loĝantaron dek-kvarone pli malgrandan ol la municipo Romo. La sola Luca De Carlo ( Fratelli d'Italia ) povos aŭdigi en la senato la voĉon de la loĝantaro sojle de la vintraj Olimpiaj Ludoj de 2026, kiuj okazos en Cortina d'Ampezzo (Belluno). Neniu tion faros en la Ĉambro de la deputitoj. Simile ankaŭ marĝenaj politikaj grupoj restos for de la „palacaj ludoj”. Perdiĝas do ideoj kaj ŝancoj por konfrontiĝo esencaj por la kompleksa demokratia procezo.

Tio ŝuldiĝas parte ankaŭ al tre kritikata voĉdona leĝo, la t.n. Rosatellum , karakterizita de miksita sistemo: unu triono de la seĝoj estas aljuĝataj al la gajnintoj en la unumembraj balotdistriktoj, dum la aliaj estas dividataj laŭ proporcia sistemo. La voĉdonanto ne plu rajtas elekti iun konkretan kandidaton, sed fakte nur la partion kun „blokita” listo de nomoj. La partiaj ĉefoj povas do certigi „sekurajn” lokojn por siaj fideluloj: la sistemo konsekvence premias la lakeojn, bremsante la elekton de kompetentuloj kaj lokaj politikistoj.


---

# Senprecedenca striko de instruistoj

**Published:** 2022-12-01

**URL:** https://www.monato.be/2022/013226.php?p

**Author:** Bardhyl SELIMI

**Categories:** Aktuale, KOSOVO, Moderna vivo

La lernojaro en Kosovo, kiu devis komenciĝi la unuan de septembro, ekis en la komenco de oktobro. Kaŭzis tion striko de instruistoj, kiuj per la sindikatestroj Rrahman Jasharaj kaj Vjollca Shala postulis altigon de salajroj – kies nuntempa meza nivelo estas ĉirkaŭ 500 eŭroj – je pliaj 100 eŭroj. Tion ne akceptis la registaro de Albin Kurti, kaj la ministrejo pri instruado pretigis apartan leĝon pri salajroj ĝenerale proponantan al la instruistoj salajran kreskon de 50 eŭroj kaj konstantan altiĝon de la salajroj laŭ la nivelo de la inflacio.

Ĉirkaŭ 350 000 infanoj de Kosovo, inkluzive de 50 000 etuloj de la unua klaso, restis hejme unu monaton. Tio ne okazis eĉ dum la reĝimo serba de Milošević, kiam en la 1990aj jaroj fermiĝis ĉiuj albanlingvaj lernejoj, inkluzive de la universitato de Priŝtino. Plurajn jarojn albanoj paralele daŭrigis la instruadon en privataj domoj kaj per simbolaj pagoj garantiataj de albanoj loĝantaj eksterlande.

Laŭ la registaro, la strikon puŝis kaj subtenis la opoziciaj partioj malvenkintaj antaŭ preskaŭ du jaroj en la ĝeneralaj balotoj. La estroj de tiuj partioj, kiuj nenion faris kontraŭ la korupto sed malriĉigis la ŝtatan buĝeton, senpacience atendas la falon de la nova registaro, kiu laŭ internaciaj raportoj estas pli sukcesa koncerne la plibonigon de la ekonomio.

Sed la sindikatestroj deklaras, ke la striko estas rajto garantiata de la konstitucio kaj ne havas politikan fonon. Ili diras, ke januare 2023 la striko povos rekomenciĝi.


---

# Artefarita energi-insulo

**Published:** 2022-12-01

**URL:** https://www.monato.be/2022/013227.php?p

**Author:** Ivo DURWAEL

**Categories:** Aktuale, Noticoj

Ĝis 2026 oni konstruos la 5-hektaran energi-insulon „Princino Elisabeth” 1 en la Norda Maro 45 kilometrojn norde de la banurbo Oostende. Tiu ĉi monda unikaĵo servos por kolekti la energion de ĉiuj belgaj enmaraj ventoturbinoj kaj – post ia transformiĝo de la elektro – sendi ĝin tra kabloj sur la marfundo al la kontinento.

En la strebo por akiri pli da energio el ne-fosiliaj energifontoj, eŭropaj landoj nuntempe en intensa ritmo konstruas ventoturbinojn por liveri elektron, ankaŭ en la maro. Enmara konstruado estas malpli facila, sed ĉar la mara vento estas pli forta, la rendimento estas pli granda. Oni grupigas tiajn elektrogenerilojn en parkojn. Nun la enmaraj instalaĵoj de la parko „princino Elisabeth” liveras 2,2 gigavatojn al Belgio. Samtempe kun la energi-insulo, oni konstruos duan parkon por duobligi la enmaran produktadon. Ĝis 2040 Belgio strebas akiri 8 gigavatojn el la maroturbinoj. Fine la insulo estos ankaŭ konektita kun britaj kaj danaj liverantoj, tiel ke interŝanĝoj eblos.

La konstruaĵo konsistos el betonaj elementoj sur la marfundo, interne plenigitaj per sablo. Muroj de dudekmetra alteco protektos la instalaĵojn kontraŭ la marondoj. Ĝi havos haveneton. Ankaŭ helikoptero povos surteriĝi. Por fari la necesajn konektojn oni bezonos 300 kilometrojn da kabloj. Oni taksas la kostojn de la tuta projekto je 2 miliardoj da eŭroj.

Ĉar temas pri strategie vundebla infrastrukturo, oni dediĉos grandan atenton al kontrolsistemoj per sondiloj, kameraoj kaj patrolado fare de la belgaj marpolico kaj armeo.


---

# Letero el Moskvo

**Published:** 2022-12-01

**URL:** https://www.monato.be/2022/013228.php?p

**Author:** A. A.

**Categories:** Aktuale, TAGLIBRO DE L' MILITO

Jen denove kortuŝa letero de la legantino en Moskvo, kies unuaj kontribuoj jam aperis en la aŭgusta-septembra numero ( 2022/013172.php ).

Ĉi-foje mi provos ne enuigi vin. Mi pensas, ke vi interesiĝos, ĉar la venontaj eventoj estos mondskuaj. Jes, vi verŝajne divenis. La loĝantaro de Rusio prepariĝas por nuklea „atako”, ne por nuklea milito, ĉar tio estus tro timiga por la loĝantaro.

Mia cerbo jam estas laca de surpriziĝoj kaj ŝokita de la novaĵoj. Mi faris provizon de akvo en la domo, pakis vestaĵojn kaj enskribiĝis por la aĉeto de kalia jodido (nun ĝi ne haveblas en apotekoj).

En la gazetoj estis skribite, ke je la ĝusta horo de nuklea danĝero, ĉio estos anoncita al ĉiuj en radio kaj televido. Sed mi ne komprenas, kion faru tiu, kiu estos survoje, aŭ sen radio. Mi ne kredas, ke iu pensos pri tiuj. Kaj se nuklea fungo kaptos min hejme, mi ankoraŭ ne decidis, ĉu mi devas savi min en la apartamento, aŭ provi eniri la subteran garaĝon, sur kiu 22 etaĝoj de mia domo povas kolapsi ... Por nia prezidanto lia propra vivo kaj tiu de aliaj homoj estas polvo. Li ne bedaŭras kaj ne timas.

Mi jam lacas zorgi kaj timi, kaj mi nur kun intereso rigardas la venontajn du-tri monatojn, ses monatojn. Mi pensas, ke Putin estas preta mortigi ĉiujn homojn – ukrainojn, rusojn, britojn, usonanojn, japanojn – per ĉiuj rimedoj disponeblaj al li. Li malamas la mondon, kaj ne povas permesi al aliaj vivi.

Mia vivo, kaj ankaŭ la vivo de miaj proksimuloj kaj amikoj ne estas en mia potenco. Kelkaj estos mortigitaj, kelkaj pluvivos.

Dum preskaŭ dek tagoj Rusio estis en febro. Multaj konatoj fuĝis el la lando. Aliaj kaŝas sin kaj decidis ne militi, eĉ se ili estus senditaj en malliberejon. Mi fieras, ke mia ĉirkaŭo montriĝis tiel nekonformisma, preta agi kontraŭ danĝero.

Kelkaj el miaj malproksimaj amikoj turnis sin al mi por konsiloj, kiel plej bone eviti mobilizadon. Jes, kaj mi mem afiŝis informojn en sociaj retejoj kaj dissendolistoj, kiaj ŝancoj ekzistas, kial ne indas batali.

Estas viro, kiu laboras partatempe ĉe ni, li estas 40-jara kaj havas tri malgrandajn infanojn, sufiĉe simpatia homo. Demandite, ĉu li militos, li diris: „Mi havas tri malgrandajn infanojn, sed se la Patrujo vokos, kompreneble, mi iros.” Kial necesas mortigi ukrainajn infanojn, li ne komprenas. Sed li asertas, ke la Patrujo pli bone scias, kion li devas fari.

Alia amiko havas handikapitan edzinon, kiu dependas de li. Laŭ la leĝo, li ne devas servi, sed li estas devigata kolekti amason da nekompreneblaj atestiloj. Ŝajnas al li pli facile iri kaj militi, ol kuri kaj stari en vicoj kaj pagi por advokato. Li ricevis du tagojn por kolekti dokumentojn, sed ne sukcesis. Post du tagoj li devos forlasi sian handikapitan edzinon kaj ekmilitservi.

En la novaĵoj kaj komunikiloj en Rusio oni ankoraŭ sufiĉe multe parolis ĉi-semajne pri la pafado ĉe la armea registriĝo kaj aliĝa oficejo de Ust-Ilimsk. Simpla laboristo Aleksandro Zimin, juna ulo, tre maltrankviliĝis pri amiko, kiu estis devigita iri al la varba stacio, kvankam li ne militservis kaj ne estis submetita al servo. Kiam la armea komisaro rifuzis lasi iun iri hejmen, Aleksandro Zimin diris: „Nun ĉiuj iros hejmen”, kaj pafis al la armea komisaro.

Persono, kiu rifuzas iri por mortigi dum la „speciala operaco”, devos esti en malliberejo dum 10 jaroj. (Putin ĵus kreis tiun leĝon.) Aliflanke, al malliberuloj estas promesite esti liberigitaj, se ili partoprenos en la operaco.

Hodiaŭ mi parolis kun mia plej ŝatata laktovendistino. Ŝi kutimis labori en alta posteno en la ministerio, sed ŝia edzo mortis. Kiam estis tempo por pensio, kaj ŝi ne volis sidi hejme, ŝi entreprenis vendi lakton. Ŝia budo estas sufiĉe malproksime de mia domo, kaj mi malofte vidas ŝin, sed estis agrable paroli kun ŝi fojfoje, ĉar ankaŭ ŝi naskiĝis en Ukrainio. Ĉi-foje ŝi frapis min ankaŭ per siaj pensoj. Ŝi diris, ke hodiaŭ la vetero estas bona kaj multaj homoj eliris promeni kaj aĉetis lakton. Mi respondis, ke honestuloj ne povas esti sur la strato: ili devas aŭ eskapi aŭ kaŝi sin, aŭ jam estas en malliberejo. Ŝi milde kontraŭis min. Ŝi diris, ke ĉiuj viroj volas iri al la fronto, sed ke ili simple ankoraŭ ne estas alvokitaj. Kaj ke ukrainoj malamas rusojn, kaj tial ni devas militi. Mi estis surprizita. Ŝi venas el Ukrainio, kaj kiu pli bone ol ŝi povas koni ukrainojn? Ŝi aldonis, ke ŝi ofte rigardas televidon kaj estas informita pri ĉiuj novaĵoj.

Tiu ekzemplo estas klasikaĵo de tio, kio okazas en Rusio. En la televido ĉe ĉiuj kanaloj oni parolas de mateno ĝis nokto pri la kruelaĵoj de ukrainoj. Sekve oni mem estas subkonscie pretaj mortigi aliajn homojn laŭ ordono de Putin, kaj tio vekas brutalecon.

Viroj estas pli moderaj kun siaj deziroj. Ili komprenas, ke ili pagos por la postuloj de siaj edzinoj per sia vivo, sed ili iras. La urbestro de Vorkuta, Jaroslav Ŝapoŝnikov, diris en intervjuo, ke, laŭ liaj observoj, pli ol 10 % de soldatoj venas al la milito pro sia edzino.

Fojfoje temas ne pri edzino, sed gepatroj. Mi scias de amiko mia, ke liaj gepatroj postulas, ke li militu, kvankam li kategorie ne volas. Liaj gepatroj povus denunci lin. Mi konas rakontojn de pilotoj, kiuj devis eksedziĝi, ĉar ilia edzino postulis partoprenon en la milito.

Surprize, estas la maljunulinoj – patrinoj kaj avinoj – kiuj fariĝis aktiva elektantaro de Putin kaj insistas pri murdoj. Tiuj, kiuj devas ŝati kaj kreskigi la vivon, forbruligas ĝin. Parte, estas malfacile kulpigi ilin pri io alia ol stulteco kaj primitiva pensado. Dum 20 jaroj ne ekzistas sendependa televido en Rusio. Dum 20 jaroj virinoj, bezonantaj partoprenon en la publika vivo, spektas venenajn programojn el kvin diversaj kanaloj, ĉiuj financataj de Kremlo. La salajro de la ĉefa anoncisto de la lando, Vladimir Solovjov, estas taksita je multegaj miloj da dolaroj monate. Sed virinoj diras, ke li valoras la monon. Ĉiuj sendependaj kanaloj estas delonge detruitaj. Sur la kvin ceteraj kanaloj oni rakontas al virinoj pri la abomenaĵoj de la ukrainaj faŝistoj. Virinoj ne havas antidoton, ili ne komprenas, ke oni mensogas al ili sur ĉiuj kvin kanaloj. Kaj ili ne havas aliajn fontojn de informo pri la socio.

Pro la stulteco de ĉi tiuj por-putinaj virinoj, rusaj kaj ukrainaj viroj pagos per sia vivo. Virinoj ploros kaj malĝojos, sed kiam ili rimarkos siajn tragediajn erarojn, estos tro malfrue. Kaj iuj eĉ ne rimarkas tion, ĉar ne ĉiu cerbo povas pritrakti ĝin.

Post la mobilizado la nivelo de angoro en Rusio pliiĝis de 37 % ĝis 65 %, do preskaŭ duobliĝis. En la plej malfacilaj tempoj de kovimo, ĝi fluktuis ĉirkaŭ 30 %. Milito maltrankviligas la psikon. Ekde majo rusoj komencis preni duoble pli da sedativoj, kaj nun, verŝajne, ĉi tiu nivelo pliiĝis pluroble.

Homoj povus esprimi sian malkonsenton, seniluziiĝon kaj agreson per paca kunveno. Sed ne en nia lando. En la unua tago post la anonco de la mobilizado, grupetoj de malkonsentuloj alvokis homojn veni al la urbocentro kaj montri sian civitanan pozicion per procesio. En ĉi tiu tago, mi estis devigita resti en la laborejo, sed kiam mi preterpasis la renkontiĝejon irante hejmen, mi vidis kvin malplenajn policistajn kamionojn kaj multajn policanojn, kiuj enŝlosis protestantojn en ili.

Laŭ la ministro de defendo, 300 000 homoj estis vokitaj al la armeaj registrado- kaj rekrutado-oficejoj. Sed iuj precizigas, ke la entuta nombro de rekrutoj verŝajne varias de 1 miliono ĝis 4 milionoj.

Mi renkontas filmetojn de militaj registraj kaj enlistigaj oficejoj, kie estas klare, ke kelkaj el la soldatoj estas ebriaj. Homoj, kiuj aspektas kiel gvidantoj, klarigas al ili, ke rekrutoj devas mem aĉeti la plej multajn el la uniformoj kaj objektoj, je sia propra elspezo.

En aliaj filmetoj oni povas vidi, ke soldatoj estas en malvarma vetero en malvarmaj tendoj, aŭ dormas sur kahelaj plankoj, aŭ sur feraj litoj sen matracoj. Mi pensas, ke ĉi tiuj homoj ne povos batali, ili ne estas trejnitaj kaj ne komprenas kial. Kun alta grado de probableco ili mortos, kaj la ceteraj loĝantoj tute freneziĝos pro perdo kaj kolerego. Kaj mi pensas, ke tio evidentiĝos en la venontaj monatoj. Kaj tiam verŝajne ni aŭdos en la novaĵoj pri nuklea atako. Eble oni diros al ni, ke Ukrainio atakis nin.

Antaŭhieraŭ homamaso sur la Ruĝa Placo kunvenis por aplaŭdi la aligon al Rusio de pluraj regionoj de Ukrainio. Tiuj ĉi homoj estis kondukitaj anticipe per ĉartaj busoj el la moskva regiono, eble el aliaj urboj. Mi ne scias, ĉu ili estis pagitaj por tio, sed sperto sugestas, ke neĉeesto en tiaj eventoj fare de ŝtatoficistoj kondukas al ilia maldungo.

Se ni pluvivos, ni bezonos ilon, kiu protektos sendependajn amaskomunikilojn, juĝistojn, opoziciulojn, organizaĵojn. Reago estos bezonata. Nun publika surdeco fariĝis ebla pro facila mono de petrolo kaj gaso. Ili nutras la registaran mafion kaj ĝiajn gardistojn je ĉiuj niveloj. Malgranda parto iras al lojalaj ŝtatoficistoj de ĉiuj niveloj, kaj mallojaluloj simple metas sin sur la randon de travivado, ĉar ne restas honesta komerco en la lando.

Kaj tamen mi estas trankvila. Ni devas nur travivi la nuklean atakon kaj ĝiajn sekvojn, kaj post tio la aferoj pliboniĝos. Verŝajne, Rusio kaj mi spertos forpelitojn, almozulojn, sed tio finfine instruos nin kompreni la doloron de Ukrainio kaj aliaj homoj. Multaj el miaj konatoj (kaj mi) pretas perdi la vivon, se nur ĉi tiu terura mafio, turmentanta Ukrainion kaj sian propran popolon, ĉesus ekzisti kiel klaso. Se ni ne povas elteni la monstron, tiam estus pli bone, ke ĝi mortu kun ni ol eĉ pli kripligi la tutan mondon.


---

# Ĉu tiel aspektas sekura haveno?

**Published:** 2022-12-01

**URL:** https://www.monato.be/2022/013229.php?p

**Author:** Annie GRENTE

**Categories:** Aktuale, GREKIO, Politiko

En 2017 la aŭtorino atingis la insulon Samos kaj ekde tiam provis helpi la homojn, kiuj esperas trovi sekurecon en Eŭropo. Unu jaron poste ŝi komencis agi por azilpetantoj ene de la neregistara organizaĵo Samos Volunteers . Dum tiuj ĉi jaroj multo ŝanĝiĝis. Malfacilas diri, ĉu nun la situacio estas pli aŭ malpli bona.

Antaŭ kvin jaroj en Samos loĝis ĝis 8000 homoj en (kaj ĉirkaŭ) loko taŭga por 650: la „ĝangalo” kun ratoj, serpentoj, malpureco, varmego (somere), pluvo kaj malvarmo (vintre). En tiu ĝangalo, tuj apud urbo de 7000 loĝantoj, oni konstruis lignajn dometojn, ankaŭ preĝejojn, moskeojn, vendejetojn kaj trinkejojn.

Delonge oni parolis pri konstruado de nova barakaro. Antaŭ tri jaroj oni finfine elektis lokon 7 km for de la urbo, sur monteto. Estis anoncata realigo de moderna pura spaco, kie oni povos trovi ĉion, sen bezoni eliri el la tereno.

Ekde septembro 2021 ĝi estas realo. Loko sufiĉe granda por akcepti 4000 homojn, ĉirkaŭata de pikdrato, fermita de la oka vespere ĝis la oka matene. Dum la tago la enirado kaj la elirado estas kontrolataj. Oni atingas la urbon per aŭtobuso (1,60 eŭroj), piede (unu horon kaj duonon) aŭ per la helpo de iu neregistara organizaĵo. Ene de la kampo ankoraŭ ne estas vendejo. Estas multaj problemetoj pri la funkciado de varmigiloj, estas akvo, kiu likas en la dometojn. Pluvo formas lagetojn. Interreto ne estas sufiĉe forta por bona komunikado. La loĝejo estas multekosta, moderna, sed ŝajnas, ke samtempe oni provis ŝpari monon.

Ĉu ĝi estas karcero aŭ sekura haveno, kiu povos helpi homojn, kiuj multe suferis, komenci novan vivon en Eŭropo? Ankoraŭ ne eblas diri ...


---

# Kafkecaj proceduroj strangolas bankon

**Published:** 2022-12-01

**URL:** https://www.monato.be/2022/013231.php?p

**Author:** RR

**Categories:** Aktuale, Noticoj

NewB , projekto lanĉita jam en 2011, komence de 2020 finfine akiris banklicencon ( MONATO 2020/04, p. 16 ). Tamen intertempe granda parto de la pene akirita startkapitalo estas foruzita, kaj la belga centra banko postulis, ke NewB trovu novan kapitalon de 40 milionoj da eŭroj ĝis la fino de septembro 2022. Tiu kapitalo ne estas trovita, kaj verŝajne la banko estos likvidita aŭ transprenita de alia banko. La mondeponoj de la klientoj estas sekuraj, sed la akciuloj perdos grandan parton de sia investo.

Ekde la komenco la banko anoncis, ke ĝi liveros nur bazajn, sed etikajn servojn. La servoj nur iom post iom iĝis disponeblaj, kaj klientoj plendis pro „kafkecaj proceduroj”. Proksimume 120 000 personoj aĉetis akcio(j)n je 20 eŭroj, sed nur 20 000 iĝis aktivaj klientoj.


---

# Ĉu la Bestaĉo dormas?

**Published:** 2022-12-01

**URL:** https://www.monato.be/2022/013232.php?p

**Author:** Tommaso MELACOTTE

**Categories:** Aktuale, ITALIO, Politiko

En la lando, kiun en 1991 Pietro Scoppola nomis „respubliko de partioj”, ne maloftas rapidaj ascendo kaj falo de kandidatoj, movadoj ktp. La nuntempa sekretario de la partio Lega (Ligo), Matteo Salvini, nun ŝajne vojas laŭ malsuprenira parabolo. Kvankam estas ankaŭ aliaj kialoj, indas ne forgesi, ke lia politika influkapablo neripareble malkreskis ekde la fino de la kunlaboro kun Luca Morisi, eksa respondeculo de la partia komunikado kaj kreinto de la t.n. „Bestaĉo”.

La Bestaĉo estas propagandilo, kiu ebligis al la centra-dekstra partio atingi 34 % de la voĉoj dum la eŭropaj voĉdonadoj en 2019, produktante 17 afiŝojn tage kaj 60,8 milionojn da interagoj dum sia agado en Facebook . Morisi tiel helpis transformi la Ligon en tutlandan amaspartion kaj elradikigis ĝin el ĝiaj originaj trajtoj (postulo por sendependigo de la t.n. „Padania”, la nordo de Italio).

Malmultaj homoj povis gvati malantaŭ la kulisojn por kompreni la funkciadon kaj la „konduton” de la Bestaĉo: plej verŝajne, ĝi estas komputila programaro, kiu kapablas analizi realtempe la orientiĝon de komentoj kaj reagoj al la afiŝoj por sugesti la plej oportunajn sentojn, mesaĝojn kaj terminojn por la sekvaj afiŝaĵoj. Do, ĝi estas esence ilo por plialtigi la „virusecon” de la enhavoj per la observado de specifaj ŝlosilaj vortoj, kiuj indikos, kion skribi poste. Oni kalkulis, ke necesus 6 800 000 eŭroj, por ke ordinara retejo ekhavu la samajn funkciojn kaj efikon.

La Bestaĉo reprezentas simbole la komunikadan naturon de la Ligo, kiu ĝuste pro la polemikeco kaj tujeco de sia lingvaĵo trovis la plej taŭgan disvastigilon en la mondo de sociaj retejoj.

Profesoro Pierluigi Vitale, soci-reteja analizisto kaj docento pri datena dezajno ĉe la Universitato de Salerno, analizis 8138 afiŝojn de la partia konto ĉe Instagramo, esplorante la rilaton inter publikigitaj bildoj kaj emocioj en la koncernaj komentoj. La rezulto? La afiŝoj, per kiuj Salvini emis transdoni emociojn kiel tristeco, timego, kolero aŭ repuŝo, produktis aprobon kaj pli grandan nombron da komentoj kaj interagoj. Tia negativismo – plejofte perata de bildoj – stimulas la emocian partoprenon de la sekvantoj.

En 2021 Salvini ĉesigis la kunlaboron kun Morisi, post kiam tiu ĉi estis implikita en skandalo pri pagita geja seksumado kaj narkotaĵoj. Unu jaron poste okazis kolapso por la Ligo de Salvini, kiu falegis ĝis mizeraj 8,9 % kaj estis superita de la Italaj Fratoj de Giorgia Meloni, kiu eklipsis lin kiel ĉefan figuron en la centra-dekstra koalicio.

La falo de Salvini en la opinisondoj okazis ankaŭ en la sociaj retejoj: malgraŭ la investo de 63 520 eŭroj dum la lastaj semajnoj de la elektokampanjo, li perdis 285 000 (t.e. 5,7 % de la tuto) subtenantojn en Facebook . La ŝajne daŭra populareco de Salvini, kun ankoraŭ nun 5 milionoj da sekvantoj kontraŭ la 4,5 milionoj por Giuseppe Conte ( Movado 5 steloj ) kaj 1,1 milionoj por Silvio Berlusconi ( Italio antaŭen! ), substrekas lian nunan neinfluon sur la elektantaron kaj la foreston de atutoj en lia maniko. La Bestaĉo nun dormas kaj ne plu tiras la gvidrimenon de sia falinta majstro.


---

# 5 jarojn post la referendumo

**Published:** 2022-12-01

**URL:** https://www.monato.be/2022/013233.php?p

**Author:** Albert CLARET

**Categories:** Aktuale, KATALUNIO, Politiko

La pasintan 1an de oktobro Katalunio memoris per multhoma manifestacio la ĝeneralan voĉdonadon pri sendependeco okazinta antaŭ ĝuste kvin jaroj. Tiam la mondo vidis ŝokajn bildojn de hispana polico batanta civitanojn, kiuj simple volis baloti. Multo ŝanĝiĝis ekde tiu grava momento en la kataluna kaj hispana nuntempa historio.

En 2017 la kataluna prezidanto estis Carles Puigdemont, kiu hodiaŭ loĝas ekzile en Belgio. Tie li evitas la hispanajn juĝistojn, sed ne la belgajn aŭ la germanajn, kiuj konsideris lin senkulpa je la krimo de perforta ribelo, pro kiu la hispana juĝistaro lin volas juĝi. Kelkaj anoj de lia registaro, interalie vicprezidanto Oriol Junqueras kaj kvin regionaj ministroj, baldaŭ sin trovis en malliberejo. Ankaŭ Carme Forcadell, prezidanto de la kataluna parlamento, kaj la sociaj sendependismaj aktivuloj Jordi Sànchez kaj Jordi Cuixart estis malliberigitaj, dum aliaj politikaj kaj sociaj gvidantoj devis ekziliĝi aŭ suferi grandajn monpunojn.

La forta (kaj ofte perforta) polica kaj juĝa subpremo kontraŭ pli ol 3000 sendependistoj evidente provokis timon kaj neprigis elpensi novajn strategiojn. Tio fine kaŭzis rompon ene de la reganta sendependisma grandkoalicio, kies du partioj estis Junts (Kune) kaj Esquerra Republicana de Catalunya (ERC - Respublika Maldekstro de Katalunio) . Ili partoprenis malkune en la regiona balotado kunvokita de la hispana registaro post la nuligo de la kataluna memrego. Iom post iom la partiaj pozicioj pli kaj pli malproksimiĝis unu de la alia, kvazaŭ gajni balotadon estus pli grave ol agi kune por liberigi la malliberulojn, kontraŭi la subpremon kaj pripensi eblan vojon al sendependeco.

Malgraŭe, la sendependistoj denove venkis, kaj naskis miksan registaron formitan el la du antaŭe koaliciaj partioj. Malmultajn monatojn poste la hispana Kongreso faligis la dekstran ŝtatan registaron de la Popola Partio (PP) kaj donis la povon al la Socialisma Partio PSOE, gvidata de Pedro Sánchez.

Ŝajnis, ke nova politika epoko komenciĝis, surbaze de traktado inter la kataluna registaro kaj la hispana ŝtato, pere de nova „Tablo de Interparolado”. Sed la perjuĝa subpremo, instigita de dekstremaj sektoroj, ne ĉesis. Eĉ septembre de 2020 la tiama kataluna prezidanto, Quim Torra ( Junts ), estis forigita el sia posteno kaŭze nur de afiŝego pri la „politikaj malliberuloj” pendigita ĉe la frontmuro de la registara palaco. Sekve, el nova balotado fariĝis prezidanto Pere Aragonès (ERC), kiu postulis „amnestion kaj memdecidon”.

Meze de 2021 la malliberaj politikistoj fine estis parte indulgitaj de la hispana registaro, kondiĉe ke ili neniam plu ribelu. Tamen, neniu amnestio alvenis, kaj dekoj da procesoj plu daŭris en la juĝejoj. La tempo pasis kaj preskaŭ neniu rezulto venis el tiu Tablo. Registaranoj de Junts kaj anoj de la aliaj sendependismaj organizaĵoj iom post iom ĉagreniĝis, ĉar la hispana registaro verŝajne ne multe konvinkiĝas pri tiu ejo, kiun ĝi malofte kunvokis (ĝi kunsidis nur trifoje ekde 2018).

Plie, en marto 2022, la prestiĝa usona revuo The New Yorker malkovris vastan poŝtelefonan spionadon – nomatan Catalangate – de la hispana sekreta servo CNI kontraŭ 65 katalunaj sendependistoj, inkluzive de la prezidantoj, regionaj ministroj, parlamentanoj kaj sociaj gvidantoj. Tiam Aragonès „frostigis” la interparoladon dum kelkaj monatoj, sed fine li denove insistis pri ĝia nepreco senrigarde, ke tiu situacio ne multe kontentigas homojn ĉe la sendependisma movado, kaj la juĝa subpremo de sendependistoj plu daŭras. Li diris, ke danke al la Tablo oni povus fine „eljusticigi” la politikan konflikton.

Male, en majo 2022 la hispana juĝistaro intencis devigi la katalunajn lernejojn instrui je 25 elcentoj per la hispana, kvankam en Katalunio ekzistas „merga” sistemo por instrui ĉiujn fakojn al ĉiuj per la kataluna (krom la aliaj lingvoj, kompreneble). Tiu instrusistemo estas vaste subtenata de la katalunaj partioj kaj socio. Estas scienca certeco, ke la kataluna estas minacata kaj iom post iom iĝas malforta lingvo, kompare al la tutmonde ĉiea hispana, kiun ĉiuj katalunaj lernantoj perfekte regas.

Lingvo estas grava – eble la plej grava – aktuala afero en Katalunio. Tiun atakon al la instruado multaj homoj nek forgesas nek pardonas. Do la premo al la prezidanto plifortiĝis, kaj la du regantaj partioj interbatalis. Eĉ unu el la ĉefaj sociaj organizaĵoj (ANC – Kataluna Nacia Asembleo) minacis formi novan balotliston, ekstere de la partioj, okaze de la venonta balotado. Samdirekte, la tria sendependisma partio, la kontraŭkapitalisma Kandidataro de Popola Unuiĝo (CUP), denuncis, ke la registaro delonge ne sukcesas atingi amnestion, nek memdecidon.

Dume kaj eksterlande la eksprezidanto Puigdemont kaj kelkaj eksministroj (samtempe anoj de la Eŭropa Parlamento) subtenas organizaĵon, nome la Konsilion de la Respubliko, kies sidejo estas en Vaterloo kaj kies celo estas denunci internacie la politikan konflikton en Katalunio. Tamen ĉi tiu laŭdire ĉiupartia organizaĵo bone rilatas nur kun parteto de la movado (precipe kun Junts ), kaj ne havas sufiĉe efikan influon ene de la lando.

Fine, dum la unua oktobra semajno, Junts balotis interne, ĉu resti aŭ ne ene de la registaro. La partia bazo respondis: ne plu. Do, nova ĉapitro komenciĝas nun en la kataluna politiko. ERC jam decidis sola regi, sed havas nur 33 seĝojn el 135 en la parlamento.

Kio okazos en la venontaj monatoj? Ĉu la nuna malplimulta registaro falos? Ĉu estos nova balotado? Ĉu la sendependisma plimulto ene de la Kataluna Parlamento plu daŭros? Ĉu la naciismaj hispanaj partioj povos regi unuafoje? Ĉu la hispana ŝtato finfine proponos ian ajn solvon al la amasaj postuloj de la kataluna socio? Neniu konas la respondojn, sed sendube la kataluna politiko estas hodiaŭ ege for de stabileco.


---

# Aneksadoj malpermesitaj, sed ...

**Published:** 2022-12-01

**URL:** https://www.monato.be/2022/013236.php?p

**Author:** Julius HAUSER

**Categories:** Aktuale, INTERNACIA JURO, El diplomatia vidpunkto

La 30an de septembro 2022 en Moskvo Vladimir Putin subskribis dokumentojn pri aligo de kvar sud-orientaj regionoj de Ukrainio al Rusio. Temas pri la t.n. „Donecka Popola Respubliko”, la t.n. „Luganska Popola Respubliko”, kaj la provincoj Ĥersono kaj Zaporiĵo, kiuj reprezentas proksimume 15 % de la ukraina teritorio. Ŝtatestroj de pluraj landoj senprokraste deklaris, ke ili ne agnoskas aligon de tiuj ĉi regionoj al Rusio.

La supre menciita perforta aligo de okupata ukraina teritorio al Rusio estas tipa lernolibra ekzemplo – kompletigita de simulado de referendumo – de malobservo de la internacia juro, kion rekte kaj nerekte malpermesas pluraj internaciaj dokumentoj (ekzemple la Ĉarto de la Unuiĝintaj Nacioj, la Kvara Konvencio de Ĝenevo de 1949, la Fina Akto de la Helsinka Konferenco pri Sekureco kaj Kunlaboro en Eŭropo) kiel aneksadon de fremdaj landopartoj laŭ la principoj de respekto de teritoria integreco kaj la netuŝebleco de landlimoj.

Ĉiu aneksado provokas kutime internacian krizon. Posedo de teritorio estas unu el la bazaj kondiĉoj por la ekzisto de ŝtato. Ĉiuj provoj ŝanĝi la landlimojn kutime estigas fortan reagon ne nur de la tuŝita ŝtato, sed ankaŭ de la internacia komunumo. La barata aneksado de la portugalaj enklavoj en 1961 estis „sukcesa”, ĉar ĝi estas interpretita en la diplomatia mondo kiel la fino de procezo de malkoloniado.

En la mondo estas ankaŭ aliaj kontestataj aneksoj, ne nur tiu de la kvar ukrainaj regionoj kaj de Krimeo fare de Rusio. Eblas citi Marokon kaj Israelon, kiuj okupas respektive la nordajn du trionojn de Okcidenta Saharo kaj Orientan Jerusalemon kaj la Golanajn Altaĵojn.


---
