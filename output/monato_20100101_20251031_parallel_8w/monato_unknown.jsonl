{"url": "https://www.monato.be/2010/010037.php?p", "title": "Reformo fuŝita", "published": null, "content_text": "Manifestaciis en Vieno 10 000 studentoj kun afiŝoj kaj rubandoj, sur kiuj legiĝis: „Bolonjo for”, „Suben la sistemo” kaj „Pagu riĉuloj”. Kio kolerigis la studentaron?\n\nEn 1999 la ministroj de 29 eŭropaj ŝtatoj subskribis la Deklaron de Bolonjo por formi unuecan eŭropan universitatan sistemon. La novaj universitataj gradoj estu bakalaŭro (ses-semestra studado), magistro (pliaj du aŭ kvar semestroj) kaj doktoro (latine philosophiae doctor ).\n\nMultaj eŭropaj universitatoj transprenis tiun sistemon. Iĝi bakalaŭro en Berlino, magistro en Madrido kaj doktoro en Varsovio – pli-malpli tiel oni imagis la studojn de la nova, moviĝema, multlingva internacia klerulo.\n\nEĉ la nuna aŭstra ministrino por scienco, Elfriede Karl, studis eksterlande, nome en Munkeno, Germanio. Fremdan lingvon tie ŝi ne bezonis lerni. Tamen en subvenciita broŝuro ŝia ministrejo laŭdis edukadan progreson: „Eŭropo kiel tutmonda ĉampiono”: tiel la titolo de la eldonaĵo.\n\nSed abundas kritiko. La ĉefredaktisto de la gazeto Wiener Zeitung parolis eĉ pri kompleta fiasko de Bolonjo. La problemon kaŭzis, ke multaj universitatoj premas ok-semestran magistran studadon en ses-semestran bakalaŭran studplanon.\n\nRezulte studentoj pro tempomanko ne povas studi eksterlande aŭ aŭdi nedevigajn prelegojn. Multaj estas eĉ eksigitaj de la universitato pro tro longa studodaŭro.\n\nFiaskas ankaŭ la internacia moviĝemo de la studentoj. Restas lingvaj barieroj. Multaj fakte dubas, ĉu eksterlanda studado kaj kono de fremdaj lingvoj estas ĉiam nepra kondiĉo por profesia kariero. Oni pensu ekzemple pri la filozofo Kant, kiu neniam forlasis sian hejmurbon Königsberg, aŭ pri la fizikisto Einstein, kiu neniam lernis alian lingvon.\n\nTiurilate rimarkis la iama direktoro por eŭropaj interŝanĝ-programoj, Alfred Posamentier, ke usonaj studentoj ne emas vojaĝi eksterlanden por studi kaj lerni fremdajn lingvojn. Ekzemple, ĉiujare 15 studentoj de la Viena Teknika Universitato iras al Novjorko; alidirekte al Vieno nur ĝis du.\n\nMalgraŭ tio kunvenis en marto en Vieno ministroj pri scienco el 46 ŝtatoj por festi la dek-jariĝon de la Bolonjo-sistemo. Protestis studentoj, okupante prelegejon kaj klopodante bari la enirejon de la konferencejo. Dume estis blokita aŭtotrafiko, kaj ne funkciis tramoj. Protestis ankaŭ politikistoj de la Libereca Partio, kiuj ne rajtis partopreni la konferencon.", "author": "Walter KLAG", "categories": ["Aktuale", "UNIVERSITATOJ", "Ĉampiono"], "audio_links": null}
{"url": "https://www.monato.be/2011/000000.php?p", "title": "MONATO en Twitter", "published": null, "content_text": "Kiu anas en la socia retservo Twitter ekde nun povas senpage ricevi mallongajn informojn pri MONATO kaj ĝia eldonejo Flandra Esperanto-Ligo. Sufiĉas aldoni la adreson @FEL_Antverpeno al siaj sekvatoj.", "author": "pp", "categories": ["Aktuale"], "audio_links": null}
{"url": "https://www.monato.be/2011/000101.php?p", "title": "Kvazaŭ ĉio dependus de mi", "published": null, "content_text": "Ĵurnalistoj, se ili estas honestaj kaj kapablaj, estas inter la plej fortaj gardantoj de demokratio. Pro tio ili estas inter la plej endanĝerigataj homoj sur nia planedo: koruptaj registaroj ne povas toleri oponantojn. En la tumulta epoko de Germanio inter la du mondmilitoj sentima ĵurnalisto devis oponi ĉiujn ŝovinistojn, sed tute aparte la leviĝantan movadon de Hitler. En tiu tempo de morala degeneriĝo Kurt Lenz kuraĝis levi sian elokventan voĉon kontraŭ barbareco kaj rifuzis fuĝi, ĉar li kredis, ke ĉiu el ni devas agi kvazaŭ ĉio dependus de mi. Tiu ĉi romano baziĝas grandparte sur la vivo de Carl von Ossietzky, unu el la fruaj viktimoj de la plej fia reĝimo en la homa historio. La aŭtoro omaĝas Ossietzky kaj lian same brilan kunbatalanton Kurt Tucholsky.\n\nEldonjaro : 2009 Prezo en la dosierformoj ePub, PDF aŭ Mobipocket: 11,50 € Mendu ĉe www.retbutiko.be .", "author": "TREVOR STEELE", "categories": ["Aktuale"], "audio_links": null}
{"url": "https://www.monato.be/2011/010319.php?p", "title": "Post 20 jaroj ...", "published": null, "content_text": "En februaro albanoj festis per kanzon-koncertoj en la ĉefurbo Tirano kaj en aliaj lokoj la 20-jariĝon de la faligo de statuo de Enver Hoxha [hodĵa], unu el la lastaj diktatoroj en la orienta Eŭropo.\n\nTiam, en 1991, miloj da gestudentoj de la ŝtata universitato „Enver Hoxha” postulis, ke oni forigu la nomon de la diktatoro de ilia klerigejo. Ilin subtenis pli ol 100 000 ĉefurbanoj, aparte sindikatanoj.\n\nIntervenis la polico, sed la protestantoj sukcesis faligi la statuon. Ĝin ili tiris per kamiono tra la stratoj ĝis la studenta domaro. Al albanoj same gravas la faligo de la statuo kiel al germanoj la faligo de la berlina muro. Ĝi lanĉis novan eraon en tiu ĉi ekskomunisma lando.\n\nMezaĝaj albanoj nun malame memoras sian iaman diktatoron kiel kapon de mafieca klano, kiu dum duonjarcento ekspluatis kaj turmentis tutan popolon. Oni kalkulas, ke dum la teroro komunisma estas persekutitaj, enprizonigitaj aŭ mortigitaj ĉ. 800 000 albanoj. Samopinias la juna generacio pro la rakontoj de siaj gepatroj.\n\nPoste, pro sia pasinteco, Albanio suferis longan transiran periodon. Triono de la albana popolo elmigris; restis tamen la idoj de iamaj komunistaj potenculoj, membroj ĝenerale de maldekstraj partioj, kiuj provas rekapti la povon. Ili uzas monon akiritan dum la komunisma reĝimo.\n\nPro la relativa malriĉeco kaj postrestanteco de la albana ekonomio, daŭre rimarkeblas korupto en la publika vivo. Tial la popolo iomete seniluziiĝas. Malgrandas esperoj pri la estonteco.", "author": "Bardhyl SELIMI", "categories": ["Aktuale", "ALBANIO", "Teroro"], "audio_links": null}
{"url": "https://www.monato.be/2012/000010.php?p", "title": "La nova granda Bildvortaro en Esperanto jam furoras", "published": null, "content_text": "En julio aperis Bildvortaro en Esperanto kiu tuj komencis furori. De la longe atendata verko en la unua tago vendiĝis pli ol 70 ekzempleroj kaj 34 personoj spontanee publikigis informon pri la apero en sia Facebook-paĝo.\n\nBildvortaro en Esperanto estas 800-paĝa verkego kun pli ol 30 000 terminoj kaj bildoj pri ilia aspekto. La nuna eldono estas bazita sur la iama eldono de Rudiger Eichholz, kiu siavice estis bazita sur la 2a eldono de la fama bildvortaro de la germana eldonejo Duden. La nova versio estas adapto de la 6a eldono de la vortaro de Duden, kaj pro tio estas multe pli ampleksa. 25 % de la nunaj terminoj jam aperis en la adapto de Eichholz; la cetero estis aldonita de la prizorgantoj de la nova versio, la konataj vortaristoj Petro Desmet' kaj Jozefo Horvath.\n\nLa verko estas fortike bindita kaj enhavas multajn kolorajn desegnaĵojn. La prezo en la Retbutiko ( www.retbutiko.be ) estas 38 EUR plus afranko.\n\nSpecimenajn paĝojn kaj la kompletan indekson de la verko oni povas trovi en www.wuala.com/Retbutiko/Bildvortaro .\n\nLa verko estas akirebla de butiko@fel.esperanto.be aŭ per rekta ligilo de .", "author": "ELDONADO", "categories": ["Aktuale"], "audio_links": null}
{"url": "https://www.monato.be/2012/000011.php?p", "title": "Ŝparu rekotizante nun!", "published": null, "content_text": "Kiu pagas kotizon por MONATO tiel ke ĝi atingos, ĉu la eldonejon, ĉu peranton, antaŭ la 1a de decembro 2012, bezonas pagi nur laŭ la malnova tarifo, kiu aperas maldekstre sub la ligilo Kotizoj. Kaptu do la okazon!", "author": null, "categories": ["Aktuale"], "audio_links": null}
{"url": "https://www.monato.be/2012/010409.php?p", "title": "Etimologia ekskurso", "published": null, "content_text": "La verko recenzota – la franclingva: Dictionnaire étymologique des noms d'hommes et de dieux , plume de André Cherpillod – ne estas ove freŝa. Ĝi aperis en la jaro 1988. Temas pri ampleksa preskaŭ 500-paĝa libro, malmolkovrila kaj bone bindita. La verko de la aŭtoro liveras al ni la originon de pli ol 4500 nomoj. Kiel kutime, tiu ĉi aŭtoro prezentas ĉiujn fontvortojn en la alfabetoj de la fontlingvoj kaj okaze de la antikva egipta en laŭaj hieroglifoj.\n\nFronte al tia verko recenzanto staras antaŭ problemego. Kion li faru? Ĉu kontroli ĉiujn eldirojn? Eĉ en ĉiuj alfabetoj? Hieroglife, tute hazarde, la recenzanto fakte kapablus tion, sed ne en multaj aliaj alfabetoj kaj lingvoj uzataj. Aldone la recenzanto ne estas sufiĉa fakulo por ĉiuokaze kontroli la pravecon de la eldiroj. Do kiel agi? Lia solvo estas – statistike specimene.\n\nKian specimenon konstrui? Evidente, unue kun tiuj nomoj, pri kiuj oni jam scias – aŭ kredas scii – la solvojn. Do kiel komenco oni testu la propran nomon.\n\nKiel unuan testendaĵon la recenzanto elektis la individuan nomon de sia germana edzino „Gisela”. La vortaro estas tamen, franclingva, do oni serĉu „Gisèle”. Jen la esperantigita rezulto sur paĝo 166:\n\nGisèle , individua nomo virina. Ĝerm. Gisila , de gisl , gisal «ostaĝo» (germ. Geissel , neder. gijzelaar , is. gísl , dan. gidsel , norv. gissel , sved. gisslan „ostaĝo”»), aŭ eble de gisil «sago, radio». It. Gisèlla , ang. Gisela , hung. Gizella .\n\nUnue surprizis: „ĝerm. Gisila”. La plej malnova vario, kiun la recenzanto antaŭe konis, estis „Giesela” kun „ie”. Serĉado en Interreto, tamen, konfirmis la donitan ĝermanan formon. Sed tiam sekvas eraro. Jen ĝi: „germ. Geissel ... ostaĝo”. La vorto „Geissel” (prononcu: gajsl) tute ne estas la germana vorto por „ostaĝo”. Ĝi signifas „skurĝo” kaj devenas de la ĝermana „geisel, geis(i)la”, jen „bastono”. Cetere, ene de Germanio la vorto „Geissel” literumiĝas kiel „Geißel”, do kun „ß” anstataŭ „ss”.\n\nLa moderna germana vorto, kiun Cherpillod evidente celis, estas „Geisel” (prononcu: gajzl). Tiu ĉi verdire signifas „ostaĝo”. Parenteze, la ostaĝecon de la nomo Gisela konfirmas pluraj aliaj etimologiaj verkoj.\n\nKion nun konkludi? Ke en ĉiu alineo de tiu ĉi ampleksa verko troviĝas almenaŭ unu eraro? Cetere, ĉu jen aŭtenta konfuziĝo de la aŭtoro, aŭ ĉu simpla mistajpo?\n\nPost tiu ĉi ŝoketo, la recenzanto serĉis pri sia propra individua nomo „Simon”. Cetere, „Simon” kaj „Simeon” estas unu sama kaĉo. En la ĉi-rilataj klarigoj ĉio estas en ordo. La aŭtoro sekvis la nomon reen ĝis la hebrea „ŝimon” kun la supozebla signifo „aŭdinta” – do „tiu, kiu aŭdis”. Flanke, la aŭtoro lanĉis la hipotezon, ke ĝi povus esti influita de malnovgreka vorto por „platnazulo” – imago tiom senfine sendigna, ke la recenzanto decidis tuj forgesi ĝin.\n\nPost „Gisela” kaj „Simon” estus logike kontroli la familian nomon „Pejno” – klartekste: „Payne”. Evidente jen angla nomo. Fakte la „pay”-a aŭ iam „pey”-a parto de la nomo rilatas al la „pej” en la esperanta „pejzaĝo” – do lando, tero, kampo. La pravorto estis la latina „paganus”, kiu signifis iam „iu, kiu ne devas servi en armeo” kaj iam „kamparano, provinculo”. Pli poste, en Anglio, „paganus” alprenis la signifon „pagano” kaj oni fakte donis la nomon – cetere tiam individua nomo – nur al malpiaj paganoj kaj ties ne baptotaj beboj.\n\nJam vidinte „Smith”, la recenzanto esperis ankaŭ pri „Payne”. Bedaŭrinde, la serĉo restis vana. Ankaŭ ĉiuj varioj malĉeestas. Sed jen ne valida kritiko. Temas ja pri franclingva vortaro kaj en Francio la Pejnoj supozeble ne tre abundas.\n\nDo ni serĉu ion specife francan. Individua nomo tre franceska estas „Solange”. La recenzanto ĉiam volis scii la etimologion de tiu ĉi strangaĵo. Ho, ĝi tuj troveblas! Ĝi venas de latina „solemnia”, jen ĉe ni „solena”. Tio kongruas kun aliaj verkoj. Cherpillod donas duan eblan interpreton – nome „seul ange”, do „sola anĝelo”. Bone.\n\nStrange estas eble nur, ke plia nomo por solenaj francinoj – nome „Solène” – ne ĉeestas.\n\nEk al la hispana nomo „Pilar”. Kial? La recenzanto ĵus spektis filmon, iun Herkul-Puaro-aĵon, kaj jen rolis specifa, parenteze sufiĉe bela, „Pilar”. Laŭ la sciigo de la nun esplorata etimologia vortaro, temas pri konekto al specifa „Virgen del Pilar”, do „Virgulino el Pilaro”, do devene de hispana urbo. Gugla Tero tuj montris, ke la urbo Pilaro vere ekzistas, kaj ke fakte estas eĉ hodiaŭ ankoraŭ almenaŭ unu virgulino tie – nome: „Virgen de Pilar”. Pli diligenta esploro montris, tamen, ke jen nur trudema reklamo pri la nomo de tiea funebrista entrepreno.\n\nEk al konataj personoj.\n\nLaŭ Cherpillod, la nomo „Schiller” devenas de la germana verbo schillern – „brili, brileti”. Jen tre duba eldiro, ĉar laŭ aliaj fakverkoj la nomo „Schiller” ege ne venas de „schillern”, do „brileti”. La nomo venas de la mezalt-ĝermana verbo: „schilhen” aŭ „schillen” kun la signifo „strabi” kaj pli rekte de la mezalt-ĝermana substantivo „schilher”, jen „strabanto”. Nunepoke la germana verbo por „strabi” estas „schielen”. Fakte, ambaŭ hodiaŭaj vortoj, do kaj „schillern”, kaj „schielen” venas de la sama antikva verbo „schilhen”, kaj tiu havis du signifojn – nome „strabi” kaj „fluoreski”, sed jen alia rakonto.\n\nNu, Ŝilero estas jam delonge morta, kaj ĉu li dumvive mem sciis, kion lia nomo signifus, tion ni neniam ajn plu ekscios. Sed tute honeste, la „strabanto”-interpreto ŝajnas al la recenzanto esti ege pli verŝajna ol la „fluoreskanto”-interpreto.\n\nFlanke, la recenzanto kontrolis Ŝekspiron, do „Shakespeare” kaj trovis „shake «agiter, secouer»” kaj „spear «lance»” – do „skui lancon”. Laŭ la recenzanto, tio estu „skui ĵetlancon”, do france «secouer javelot». Evidente, ĉu pikite lance, ĉu pikite ĵetlance, oni poste suferos samgrade.\n\nEk al la dioj.\n\nUnue ni testu la malnov-egiptan dion francnome: „Seth”, la dio de fulmotondroj. Esperante la bonulo, bedaŭrinde, – almenaŭ malnov-pive – ne ekzistis, sed pivse, jen li debutas sub la nomo: „Set”, dio de la dezerto kaj malbono. Oni sciu, ke en dezertoj estas fulmotondroj.\n\nLa aŭtoro prezentas al ni tri hieroglifaĵojn de lia nomo – cetere perfektajn – kaj du transskribojn laŭ po du varioj. En sia propra neoficiala vario de hieroglifa transskribo, prononcebla por laikoj, li uzas la literon „ĥ”. Oni sciu, ke la recenzanto estas granda amiko de la litero „ĥ” kaj rajdas senkompatan atakon kontraŭ ĉiu, ne volanta amase uzi ĝin. Sed ĉu vere meze de franclingva vortaro? Ekster Esperantujo neniu ajn scias entute ion ajn pri nia sekreta „ĥ”.\n\nFakte, la aŭtoro atentigas en sia antaŭparolo en la sekcio „Phonétique”, ke li uzos prunte el la esperanta alfabeto la literojn „ŝ” kaj „ĥ” – sed li plene forgesis klarigi ties prononcon. Aliflanke, evidentas, ke egiptologo ne havos problemon pri tio, ĉar li tuj vidos la ĥ-an tiel nomatan placento-signon kaj aldone oficialan transskribmanieron.\n\nNi prenu duan dion, hinduan dion – ekzemple Kurma.\n\nTrovite! Kaj jen tuj la interpreto de la nomo – „tortue”, do „testudo”. Ĉu prave? Ĉu ne vere „ĥelonio”, nome „martestudo”? Fakte la sanskrita vorto ja signifas „testudo”, kvankam la mitologia rakonto necesigus iuspecan martestudon, kiu draŝas la maron. Sed aliflanke, se kristana dia profeto povis senprobleme marŝi sur akvo, kial hindua dio ne povu same senprobleme subakve testudi?\n\nFine de la verko la aŭtoro aldonas kvazaŭ krompage kelkajn pliajn informojn – ekzemple, interesan kalendaran vortliston. Aparte de tio, la antaŭparolo konsistigas tre interesan legaĵon.\n\nEsplorinte, kiel resumi la tuton? La verko estas kaj tre ampleksa, kaj tre kompleksa. La recenzanto vere nur one kompetentas en la etimologia kampo kaj pro tio kapablis nur postĉasi malgrandan statistikan specimenon kun nur kelkaj hazarde elektitaj eroj. Malgraŭ tio, li dum siaj esploroj iom-post-iom opiniiĝis, ke eble la verko ne estas ĉiam ĉiudetale centelcente fidinda. Sed spite tion, jen verko tre bona kaj tre interesa. Pli precize, temas pri speco de ĉefverko, valora, se ne por la tuta mondo, almenaŭ por Francio kaj nia mondeto. Ĉiu, kiu nur iomete scipovas legi la francan en tia scienca kunteksto, ne havos problemon konsulti tiun ĉi etimologian vortaron. Kaj 4500 nomoj estas vere multaj.\n\nPor paroli „Amazone”, la verko ricevu kvar el kvin eblaj steloj.", "author": "PEJNO Simono", "categories": ["Aktuale", "Pri skurĝita ostaĝo"], "audio_links": null}
{"url": "https://www.monato.be/2012/010421.php?p", "title": "Poŝtelefono", "published": null, "content_text": "Mi ĉiam memoras kun rideto kaj plezuro la unuan fojon, kiam sonoris la poŝtelefono de mia najbaro. Tiu afero estis la komenco de mirinda rilato inter mi kaj la viro, kiu estas diligenta posedanto de diverslegoma bieno, kun kiu antaŭe mi nur malofte parolis, ĉar pro multaj kialoj – eduko, vivstilo, aĝo ktp – ni ne povis multe rilati unu al la alia.\n\nMi estas vilaĝa bazlerneja instruisto. Kvankam mi estis tiam tre juna, tamen mi akceptis la proponon instrui en tia loko, ĉar mi volis, ke baldaŭ mi povu meti ion en la loko por „labora sperto” en mia resumo.\n\nDo tiun tagon, kiam mi per la malaperanta dimanĉa lumo finpreparis la lecionon por la posta tago, mi vidis la viron sidanta sur lulseĝo antaŭ sia domo. Antaŭ kelkaj tagoj ĉiam troviĝis parencoj kaj amikoj, kiuj venis por saluti kaj alparoli lian filon, kiu kutime loĝas en fremda lando. Tiu filo ŝajne prosperis en la fremda lando, ĉar li jam estis ege respektata en la tuta vilaĝo, kaj por laŭdi la sukceson de li, kiu devenis de malriĉa familio, oni ne plu nomis lin per lia vera nomo. Oni nun nomis lin Filo-de-Terkultivisto. Nun relativa silento jam regis en la familio, ĉar tiuj vizitantoj jam ne plu venis. Kaj la junan viron mi ne plu vidis. Ŝajnis, ke li jam reiris al la lando, kie li loĝis.\n\nKiam mi ekstaris por iri internen post mia lerneja tasko, mi ekaŭdis ekkrion de la maljuna viro. Ŝajnis, ke iu insekto mordis lin. Lasinte miajn kajerojn sur la tablo, mi per ia instinkta movo alkuris al li por helpi lin. Sed kiam mi atingis, mi ekpensis, ke eble ne temas pri ia korpa vundo.\n\nPer la maldekstra mano tenante sonorantan kaj vibrantan poŝtelefonon, li demandis min: „Kion mi faru?” Sed antaŭ ol mi povis respondi, la telefono jam falis el lia mano, ankoraŭ sonoranta kaj vibranta, turniĝanta sur la planko kvazaŭ ĝi estus ia granda vundita muŝo.\n\n„Kaptu ĝin, kaptu ĝin. Ĝi ne forkuru”, kriis la viro al mi.\n\nKiam mi prenis ĝin, ĝi tuj ĉesis sonori. Rigardante ĝin, mi rimarkis, ke la alvoko estis el fremda lando. „Prenu”, mi diris. „Iu vokas vin, eble tiu denove provos telefoni al vi”, kun rideto ĝentila mi diris al li, decidinte ne diri al li, ke la aparato ne kapablas forkuri.\n\nTurninte sin li demandis: „Kiu vokas min? Mi vidas neniun.” Kaj pri la aparato li diris: „Mia filo donis ĝin al mi antaŭ kelkaj horoj. Tiam li devis tuj foriri kaj do li ne povis klare diri al mi ion ajn pri ĝi.” Li petis min meti ĝin en mian poŝon. Do mi pensis, ke li volas, ke mi helpu al li teni ĝin, por ke ĝi ne perdiĝu. Fakte, mi ne sciis, ke ĝi faras tian sonon. „Ha, vi pravas, jen denove ĝi sonoras.”\n\nMi prenis ĝin, premis la verdan butonon kaj redonis ĝi al li. „Nun metu ĝin ĉe via orelo kaj parolu.”\n\nLi metis ĝin ĉe la orelo kun la subaĵo supre kaj diris nenion.\n\n„Paĉjo, estas mi, via filo. Kiel vi fartas?”\n\nGaje li diris al mi: „Ha, el tiu ĉi afero mi aŭdis la voĉon de mia filo, demandantan, kiel mi fartas.”\n\n„Do diru al li, kiel vi fartas.”\n\n„Mi ne estas idioto, ĉu vi komprenas? Vi petis min meti la aferon ĉe mia orelo. Do kiel paroli en ĝin?”\n\n„Ne gravas, li nepre aŭdos vin, se vi parolos.”\n\n„Filo kara.”\n\n„Paĉjo, mi tre ĝojas alparoli vin.”\n\n„Ho, filo, sed vi diris al mi matene, ke vi hodiaŭ reiros al la fremda lando.”\n\n„Jes, mi jam estas tie. Mi nur vokas por informi vin, ke mi spertis bonegan vojaĝon.”\n\n„Ĉu vere vi jam foriris?”, li diris, turnante sin, kvazaŭ li volus scii, ĉu la filo troviĝas najbare. „Mi klare aŭdas vin, kvazaŭ vi estus ĉi tie.”\n\n„Ŝŝ!” mi ĝentile interrompis la diskuton.\n\n„Ĉu vi povas imagi tion?” li gaje diris al mi. „Mi povas klare el tiu ĉi afero aŭdi la voĉon de mia filo, kiu jam estas en fremda lando. Ho, tiuj kiuj fabrikis tiun ĉi aferon, povas levi mortintojn. Mi kredas tion.”\n\nSubite dum du longaj minutoj li ridegis, provante sensukcese halti por klarigi, kial li tiom laŭte ridas. Finfine li ekklarigis: „Mi foje vidis kelkajn homojn en nia vilaĝo surstrate promenantaj tenante siajn orelojn, parolante al si. Mi iam komentis antaŭ iu amiko, ke ŝajnas, ke nian vilaĝon trafas iu terura malsano, kiu kaŭzas frenezecon kaj oreldoloron, pro kiu oni alparolas sin tenante sian orelon. Mi ĉiam miris, kun kompato, ke la frenezuloj estas la homoj kun belegaj vestoj aspektantaj kiel respektindaj homoj. Mi nun komprenas, ke ili fakte tenas ion, kaj mi nun scias, kion ili tenas ĉe siaj oreloj.”\n\nAŭdinte tion, mi ne provis teni mian antaŭan seriozan mienon. Mi ekridis. „Vidu, vi metas la aparaton inverse. Li ne povas bone aŭdi vin.”\n\n„Pri tio vi ja eraras, mi aŭdas ĉion, kion li diras, kvazaŭ li vokus el najbara domo, mi preskaŭ ne kredas, ke li ja jam reiris alilanden.”\n\nMi ne volis kvereli kun li, sciante ke lia filo ja miras, kial li ne atentas. Do mi kaptis la telefonon kaj metis ĝin ĉe lia orelo, nun ne inverse.\n\n„Ho, ho, ho”, gaje diris la viro al sia filo, „nun mi klare aŭdas vin, kvazaŭ vi estus en ... en ... ĉe mi!”\n\n„Bone, paĉjo. Do mi nun povas regule alparoli vin. Mi ĝojas, ke vi scias kiel ricevi telefonvokon. Kiam mi foriris sen instrui vin pri tio, mi iom timis, ke mi neniam povos alparoli vin.”\n\n„Ho, pri tio vi ja danku mian najbaron. Li helpis min.”\n\n„Ĉu vere? Do kie li estas?”\n\n„Li staras ĉe mi. Li eĉ diris al mi kiel ĝuste meti ĝin ĉe mia orelo. Antaŭe mi metis ĝin malĝuste.”\n\n„Mi nun komprenas. Antaŭe, kiam mi ne bone aŭdis vin, mi pensis, ke temas pri malbona signalo. Do ĉu vi povas doni al li vian telefonon, por ke mi esprimu mian aprezon.”\n\n„Li volas alparoli vin”, diris al mi la viro.\n\nRicevinte la telefonon, mi salutis.\n\n„Sinjoro, mi volas danki vin pro via helpo. Kiu estas vi?”\n\n„Mi estas najbaro de via patro.”\n\n„Do ĉu ni iam renkontiĝis?”\n\n„Mi iom konas vin, sed mi ne certas, ĉu vi iam vidis min aŭ ne.”\n\n„Tio tute ne gravas. Mi ĝojas, ke mia patro havas najbaron helpeman. Ĉu vi povas helpi lin lerni kiel funkciigi la telefonon?”\n\nMi iom silentis kaj diris al la maljunulo: „Via filo petas min instrui vin uzi la poŝtelefonon.”\n\n„Bonege”, respondis la viro, „sed mi ne ŝatas la teruran vibradon. Mi estas tro maljuna por la subita vibrado.”\n\n„Pri tio vi ege pravas. Mi tuj elŝaltos la vibradon sed lasos la sonoron, ĉar nur tiel vi povas scii, kiam oni alvokas vin.”\n\n„Ĉu do ĉiuj homoj povos alvoki min?” gaje demandis la viro.\n\n„Ne ĉiuj ... nur homoj kun similaj aparatoj povas alvoki vin. Kaj eĉ el tiuj, nur homoj kiuj konas vian numeron povos alvoki vin ... Vidu, prenu vian telefonon kaj adiaŭu vian filon, ĉar multe kostas telefonvoko.”\n\nPreninte la telefonon, la viro demandis kun surprizo: „Ĉu do iu venos postuli monon de mi pro aparato, kiun mia filo donacis al mi? Tio estas maljusta.”\n\nLi metis la telefonon ĉe sia orelo denove kaj alparolis la filon. „Do filo, dankon. Kiom mi pagu al kiu ajn venas por postuli monon pro nia kunparolo?”\n\n„Paĉjo, vi tute ne havu zorgojn pri tio. Neniu venos postuli de vi monon. Ĉi tie mi pagos ĉion por la servo. Bone, ĝis la.”\n\nDum kelkaj minutoj li aŭskultis kaj fojfoje kapjesis al io, kion diris la filo, kaj finfine adiaŭis.\n\n„Li esprimis sian grandan dankon pro via helpo. Li ankaŭ petis min donaci al vi iun televidilon en nia domo, kiun neniu uzas. Li diris, ke tio ne estas pago pro via helpo, sed por esprimi lian deziron fari ion, por esprimi lian gajecon.”\n\n„Mi ege aprezas tion.”\n\nDepost tiu tago mi fariĝis intima amiko de tiu familio. Mi havis la ŝancon ekscii ke tiu viro, kvankam al li mankas eduko kaj kapablo funkciigi iun ajn maŝinon, estas unu el la plej bonkoraj homoj sur la tero. Li ĉiam diris, tamen kun eta bedaŭro – eta, ĉar li havis filon, kiu prosperis kaj povis doni al li kion ajn li deziris aŭ bezonis – ke manko de eduko estas pli terura ol kancero, kvankam tia analogio estis iom stranga. Se iu junulo devis esti en la lernejo sed libertempis surstrate, li ofte fingropinte avertis la junulon ne perdi la ŝancon prosperi en la vivo, kaj ke la plej facila maniero ne fariĝi sklavo estas per sindediĉo al eduko.\n\n„Vidu”, li iam avertis. „Se vi mistrafas la ŝancon havi edukon kaj finfine fariĝas terkulturisto, ĉu via terpomo estas tiel eta kiel mia telefono, ĉu tiel granda kiel akvomelono, oni ĉiam iel malrespektos vin pro via manko de eduko.”\n\nTiel ĉi li jam konvinkis multajn junulojn reiri al lernejo. Li ankaŭ petis sian filon helpi kelkajn geknabojn, kiuj volis ricevi edukon sed fakte ne havis monon.\n\n„Sur tiu ĉi sama grundo kreskis mia filo. Se li povis sukcesi, ankaŭ vi povas sukcesi. Eĉ via prospero povas esti pli granda ol lia”, li diris iam, kiam li alparolis iujn knabojn surstrate.\n\nPri la telefono, mi nur instruis lin kiel ricevi alvokon: nur premi la verdan butonon, kaj kiam finiĝis la alvoko, li devas nur remeti la aparaton en sian poŝon. La homo, kiu vokis lin, mem premos butonon por malfunkciigi la aparaton.\n\nIun tagon, kiam li jam bone mastris la uzadon de la maŝineto, li vizitis min por danki min pro mia helpo. Dum li reiris hejmen, li haltis ĉe la pordo kaj diris: „Aĥ, mi preskaŭ perdis la telefonon hieraŭ.”\n\n„Ĉu vere?” mi demandis. „Kio okazis?”\n\n„En iu aŭtobuso, kiam mi vojaĝis kaj la aŭtobuso haltis ie, kie ĉiu povis elbusiĝi por viziti la necesejon, mi senatente lasis ĝin sur mia sidilo kaj vizitis la necesejon. Reveninte, mi ne trovis ĝin. Unue mi pensis, ke mi eble lasis ĝin en la necesejo, sed poste mi memoris klare, ke mi ne kunportis ĝin, kiam mi elbusiĝis. Mi petegis kaj petadis, ke kiu ajn prenis ĝin, redonu ĝin. Mi ne uzis la vorton ‚ŝteli’, ĉar mi ne volis ofendi iun ajn. Mi diris, ke mi tiam atendas gravan alvokon de mia filo. Vere la alvoko estis grava, ĉar temis pri donaco de mono por konstruo de nova hospitalo en nia vilaĝo.”\n\n„Do kiel vi retrovis ĝin?”\n\n„Mi promesis donaci ion gravan al la homo, kiu prenis ĝin, sed neniu konfesis, ke li aŭ ŝi prenis ĝin. En la buso, ĉiu homo helpis serĉi ĝin, sed ni ne rajtis peti ĉiun montri sian poŝon por pruvi, ke li aŭ ŝi ne prenis ĝin.”\n\n„Do subite mi petis ĉiun reiri al sia sidejo, kaj dankis ilin. Mi diris, ke mia filo sendos alian al mi, sed mi havis sekretan planon, kiu tamen havis etan ŝancon de sukceso. Mi sciis, ke baldaŭ alvokos min mia filo. Do post momento mia telefono eksonoris el ies sakaĉo. Ĉiu vizaĝo tuj turnis sin al lia direkto.”\n\n„Se mi estus vi, mi starus antaŭ li kaj diros: ‚Nun, ŝtelisto, jen kion vi meritas’ ... kaj manfrapus lin vange.”\n\n„Ne, mi ne faris tion. Fakte, mi ne sciis, kiu el li kaj mi hontis pli. Ni eble estas samaĝaj. Do mi ne povis frapi lin. Mi miris, kial homo tiel aĝa povis ŝteli telefonon. Tamen mi ne povis ne iomete ŝerci pri la afero. Etendinte mian manon al li, mi diris, ‚Karulo, pardonu, sed tiu birdo ĉirpanta en via poŝo estas mia’, kaj ĉiuj ridetis.”\n\n„Mi petis ĉiun silenti pri la afero kaj ne moki lin.”\n\n„Do vi povas vidi, ke lasi ĝin sonori estas bona ideo. Iuj elŝaltas sonon kaj vibradon de siaj telefonoj, ĉar ili pensas, ke tio ege ĝenas ilin.”\n\n„Jes, vi pravas. Sed la sono iam kaŭzis akcidenton dum la kunveno de la plej aĝaj homoj de nia vilaĝo. Tiun renkontiĝon mi partoprenas ĉiusabate, kaj tiu sabato estis la unua post la foriro de mia filo.”\n\n„Akcidento?”\n\n„Jes, dum ni ĉiuj aŭskultis la paroladon de nia prezidento, subite mia telefono eksonoris, kaj ... kaj post du minutoj jam restis nur mi sur la sidilo. Ĉiu kaptita de granda timo ekkuris en la direkto de la pordo. Du el niaj kamaradoj ankoraŭ restas en hospitalo. Mi volonte pagis la koston.”\n\nKiam li ĉesis paroli kaj turnis sin por iri hejmen, mi vokis lin. Li turnis sin al mi kaj faris unu paŝon kaj haltis.\n\n„En ĉio ĉi pri via telefono, via manko de eduko, via irmaniero, viaj parol- kaj manĝo-manieroj, via emo ĝeni min, eĉ kiam mi dormas, petante mian helpon, via tro ofta parolado pri via filo, via emo forpeli junulojn al lernejo ... Ĉu vi scias la solan vorton, per kiu mi povas priskribi vin kaj ĉion?”\n\nKvazaŭ iom malgaje la viro klinis sian kapon maldekstren, kaj kviete petis min diri la vorton. Sur la vizaĝo estis mieno, kiu pensigis, ke li eble adiaŭos min post mia diro de la vorto kaj neniam alparolos min poste.\n\n„Bonkoreco.”\n\nDum li venis al mi por brakumi min, mi kviete aldonis: „Vi havas la koron de anĝelo. Kion vi faras en nia vilaĝo, estas pli valora ol iu ajn religio. Mi volas esti kiel via filo kaj ankaŭ estonte helpi evoluigi nian vilaĝon.”", "author": "G. O. ÒSHó-DAVIES", "categories": ["Aktuale"], "audio_links": null}
{"url": "https://www.monato.be/2012/010437.php?p", "title": "Usonangla, ĉu efika mondolingvo?", "published": null, "content_text": "Pentagono kaj aliaj instancoj en Usono (kelkfoje ankaŭ en Kanado kaj aliaj angleparolantaj landoj) uzas unikan ĵargonon, kiuj eble ne estas tuj komprenebla al neinicitoj. Jen laŭvorta esperantigo de kelkaj ekzemploj:\n\nĈu vi povas diveni, al kio jenaj frazoj aludas?\n\n1) Vertikale dispartigita kontraŭpersonara rimedo. 2) Aerodinamika personara malakceligilo. 3) (Usonaj soldatoj) funkciis en celriĉa medio. 4) (La helikoptero) suferis nereteneblan lamenan liberiĝon, kaj malsukcesis konservi liberan superterenan spacon. 5) (Pri malsanuleja paciento en Filadelfio) Estis kazo de negativa pacienta prizorga rezulto. 6) (El fajrobrigada raporto el Alberto) Oni trovis viron en malvivipova kondiĉo. 7) Heksaformaj rotaciigeblaj supraĵaj kunpremaj elementoj. 8) Fiskaj subatinguloj. 9) Lignaj interdentaj stimuliloj.\n\nRespondoj:\n\n1) Bombo. 2) Paraŝuto. 3) La soldatoj troviĝis senespere ĉirkaŭitaj de nombre superaj malamikoj. 4) El raporto pri helikoptera kraŝo pro rompo de rotora lameno. 5) La paciento mortis. 6) Oni trovis mortintan viron. 7) Ŝtalaj boltringoj. 8) Malriĉaj usonanoj. 9) Dentopikiloj.", "author": "Albisturo KVINKE", "categories": ["Aktuale"], "audio_links": null}
{"url": "https://www.monato.be/2012/010734.php?p", "title": "La Herezulo", "published": null, "content_text": "Dion li serĉis en ĉiu loko, al ĉielo li volis iri por trovi ŝin. La dio de Papoj kaj kardinaloj, per iliaj veroj, malverigas la rabenon kaj imamon.\n\nInferen li kuris, ĝis plej fajra fajro, renkontis Vislipusli-n kaj Mefiston, kiuj mokis lin pro homa naiveco.\n\nFine li trovis veron plaĉan ĉe filozofo kiu diris, „Kreu propran Ziguraton! kaj brakumu la hodiaŭan sciencon kiu estos la malvero de morgaŭ.”", "author": "Jakvo SCHRAM", "categories": ["Aktuale"], "audio_links": null}
{"url": "https://www.monato.be/2013/000004.php?p", "title": "", "published": null, "content_text": "Naturista vivo , la ilustrita revuo por nudistoj/naturistoj/nudnaĝantoj. Belaj koloraj fotoj. Senpaga provekzemplero. La revuo aperas 4-foje jare, sur 16 paĝoj. Internacia Naturista Organizo Esperantista. Adreso: Jozsef Nemeth, HU-8531 Ihász, Fö u. 41/5. Rete: Jozefo.nemeth@gmail.com .", "author": null, "categories": ["Aktuale"], "audio_links": null}
{"url": "https://www.monato.be/2013/000006.php?p", "title": "La plej nova filozofio", "published": null, "content_text": "La plej nova filozofio estas tiu de Esperantisto (!). Prave. Iru al la Interreta adreso kaj konstatu: www.pisces-eagle.com/esperanto.html .", "author": null, "categories": ["Aktuale"], "audio_links": null}
{"url": "https://www.monato.be/2013/010000.php?p", "title": "Abonhelpa fonduso plu helpas", "published": null, "content_text": "Jam de 30 jaroj MONATO havas sian abonhelpan fonduson, kiu subvencias legemulojn en landoj kun malforta aŭ juna ekonomio. Esperanto-parolantoj el tiuj landoj povas peti subvencion de la fonduso, kaj tiel ricevi la magazinon ĉu tute senpage, ĉu kontraŭ forte rabatita kotizo.\n\nEn 2012 la plimulto de la subvenciataj abonoj iris al Kubo kaj al Afriko, sed dise venis petoj ankaŭ el ekzemple Nepalo kaj Sud-Ameriko.\n\nLa mono en la fonduso venas de legantoj en pli bonfartaj landoj, kaj jam tradicie la plej granda kontribuanto en 2012 estis la Esperanto-klubo de Munkeno. Al ĝi, kaj al ĉiuj aliaj donacintoj, sinceran dankon en la nomo de la eldonejo kaj de la ricevintoj de la revuo!\n\nLa abonantoj, kiuj ĝuas la legadon el la fonduso, ne forgesu, ke ili devas ĉiujare peti plilongigon de sia abono. Por eviti perdojn pro malĝustaj adresoj aŭ manko de interesiĝo, la abonoj ne renoviĝas aŭtomate.\n\nĈu vi jam donacis por la fonduso? Iu ajn sumo, ĉu kompleta kotizo, ĉu duono aŭ triono aŭ dekono de jarkotizo estas bonvena ĉe FEL aŭ ĉe la perantoj de MONATO . Dankon al ĉiuj!", "author": "pp", "categories": ["Aktuale", "MONATO"], "audio_links": null}
{"url": "https://www.monato.be/2014/000007.php?p", "title": "Retbutiko renovigita", "published": null, "content_text": "Retbutiko.be donas al vi multe pli da serĉ-ebloj ol antaŭe. Vi povas tuj serĉi el la adres-trabo de via foliumilo ( Firefox, Chrome, Explorer, Safari ktp). Ekzemple tajpinte retbutiko.be/trovu/Steele vi tuj trovos ĉiujn verkojn de Trevor Steele, tajpinte retbutiko.be/trovu/politiko vi trovos ĉiajn verkojn pri politiko, aŭ post tajpado de retbutiko.be/trovu/internacia vi trovos ĉiujn verkojn kun la vorto „internacia” en la titolo. Elprovu tuj kiel facila tio estas!", "author": null, "categories": ["Aktuale"], "audio_links": null}
{"url": "https://www.monato.be/2014/000008.php?p", "title": "Senpagaj libroj por bibliotekoj", "published": null, "content_text": "Senpagaj libroj por bibliotekoj: Ĉu tiuj 4 libroj de la grava filozofo Omraam Mikhaël Aïvanhov, tradukitaj de Claude Piron, jam staras en la biblioteko de via e-grupo? Vizitu www.prosveta.com N° 204: La jogo de nutrado (Gravas ne kion sed kiel ni manĝas), 208: Sub la signo de la Kolombo: paco regu (Vera paco komenciĝas nur kiam ni instalis ĝin ene de ni mem), 214: Espero por la mondo (Kiel plibonigi la rilatojn inter viro kaj virino), 227: Oraj reguloj por la vivo ĉiutaga (Kapabli transformi okazaĵon, anstataŭ pasive travivi ĝin suferante). Se ne, la Fondumo PADME sendos ilin senpage. Skribu al Nancy Fontannaz, Ruisselet 9, CH-1009 Pully, Svislando, aŭ: nancy.fontannaz@gmail.com kiu transdonos la petojn.", "author": null, "categories": ["Aktuale"], "audio_links": null}
{"url": "https://www.monato.be/2014/000009.php?p", "title": "Kiel tajpi Esperanton", "published": null, "content_text": "Kiel tajpi Esperanton ĉe komputilo aŭ poŝtelefono. Por metodoj taŭgaj por diversaj komputiloj, poŝtelefonoj ktp, legu la retpaĝojn ĉe eo.esperanto.org.nz. La informo tie estas ĝisdatigata de tempo al tempo. Ankaŭ kiel instali esperantlingvan komputilon kaj pri agado en Nov-Zelando.", "author": null, "categories": ["Aktuale"], "audio_links": null}
{"url": "https://www.monato.be/2014/011429.php?p", "title": "Ondo-tondo", "published": null, "content_text": "Ĉesas pro tro altaj kostoj pli kaj pli da elsendoj sur la longaj kaj mezlongaj ondoj. Cetere ekzistas nuntempe aliaj manieroj elsendi, kiel retradio kaj cifereca radio perantena (DAB kaj la pli kaj pli uzata DAB+) kaj persatelita.\n\nĈesis en januaro en Germanio DLF, DLR, NDR Info, Puls Radio kaj WDR 2. La stacioj kapteblas tamen perrete kaj persatelite.\n\nTra la jaro ĉesos France Bleu en Strasburgo (kun programo en la alzaca lingvo) kaj en Nederlando NPO Radio 5 (nostalgia), same kapteblaj perrete kaj persatelite. En 2016 haltos en Germanio DLF (mezaj ondoj) kaj en 2017 la irlanda RTÉ 1, la Ĉeĥa Radio kaj BBC Radio 4. Ankaŭ tiuj stacioj perrete kaj persatelite kapteblos.", "author": "Jean Pierre VANDENDAELE", "categories": ["Aktuale", "RADIOSTACIOJ"], "audio_links": null}
{"url": "https://www.monato.be/2015/000005.php?p", "title": "Fiksdataj mondeponoj", "published": null, "content_text": "La rento de la fiksdataj mondeponoj ĉe Flandra Esperanto-Ligo, populare nomataj „verdaj kontoj”, ekde la 1a de majo 2015 estos 0,6 %. Pli da informoj pri tiuj deponoj troviĝas en la retpaĝo www.esperanto.be/fel/fin/verdakon.php .", "author": null, "categories": ["Aktuale"], "audio_links": null}
{"url": "https://www.monato.be/2015/011241.php?p", "title": "Rondvojaĝi trajne", "published": null, "content_text": "Antaŭ nelonge mi legis romanon de la germana verkisto Sten Nadolny. Ĝia titolo estas Netzkarte , kio signifas „tutreta bileto”. La romano temas pri rondvojaĝo, kiun faris juna viro tra la tuta fervoja sistemo de Germanio. Survoje li pli bone konatiĝas kun sia lando kaj renkontas diversajn personojn – precipe junajn virinojn, kiujn li celas.\n\nĈar mi estas ne plu juna, sed feliĉe edziĝinta viro kun plenkreskinta familio, mi ne serĉas junajn, nek eĉ malpli junajn virinojn. Tamen post finlegado de la libro de Nadolny mi decidis, ke estus interese fari rondvojaĝon tra la fervoja reto de Irlando – la lando, en kiu mi loĝas. Kvankam mi sufiĉe vojaĝis dum mia vivo, mi konstatis, ke estas regionoj de la Verda Insulo, kiujn mi neniam vizitis, do ili estas al mi tute nekonataj. Mia edzino jam konas preskaŭ ĉiujn partojn de Irlando, ĉar ŝi plurfoje partoprenis arkeologiajn, geologiajn kaj turismajn ekskursojn en la plej foraj distriktoj. Mi ne partoprenis, ĉar miaj interesoj estas malpli sciencaj kaj mi malŝatas grupan turismon.\n\nTamen rondvojaĝo tra la tuta fervoja reto ŝajnis al mi alloga ideo. Do mi decidis imiti la ĉefrolulon de la menciita romano, aĉetante tutretan bileton por veturi ne tra Germanio, sed tra Irlando. Mi malkovris, ke tio estas malpli facila ol en la hejmlando de Nadolny. Tute simila bileto ne estas aĉetebla ĉe la irlanda fervoja instanco, sed iom malpli komplika afero estas la tiel nomata esplorbileto , kiu ebligas, ke oni veturu al granda parto de la insulo, kvankam kelkaj regionoj estas apenaŭ atingeblaj sen aŭto.\n\nLa komenco de mia rondvojaĝo ne ŝajnis tre promesplena. Mi decidis eki en la urbo Monasterevin (gaele: Mainistir Eimhin , „monaĥejo de la sanktulo Evin”) en la graflando Kildare ( Cill Dara ). Ĝi situas je 23 km de Dublino sur la ŝoseo R445 kaj estas ne speciale interesa sed agrabla urbeto sur la bordoj de la rivero Barrow kaj de la Granda Kanalo. Pro la nombro da pontoj sur ĝiaj akvovojoj, Monasterevin estas iom pretendeme konata kiel „Venecio de Irlando”. Ĝia stacidomo datumas de la jaro 1847, kiam la urbo estis fervoje ligita al la ĉefurbo. Sed en la 20a jarcento, kiam la tuta fervoja reto estis draste reduktita, ĝi fermiĝis. Dum la mallonga prospera periodo post la aliĝo de Irlando al Eŭropa Komunumo (nun EU), la stacidomo estis rekonstruita kaj remalfermita, ebligante pendolveturadon inter Monasterevin kaj Dublin al laborantoj en la ĉefurbo.\n\nBedaŭrinde malmultaj trajnoj haltas en Monasterevin. Mi intencis tie komenci mian vojaĝon iun someran dimanĉon, sed dimanĉe ne eblas. Pro tio mi devis veturi lunde al Dublino kaj eki tie.\n\nLa hodiaŭa Irlando ne estas ideala lando por fervoja turismo. En la 19a jarcento, kiam la lando estis regata de la brita reĝino Viktoria, estis konstruita reta sistemo, kiu ampleksis la tutan insulon. Nun estas nur magra skeleto de tiu fervoja reto, kaj grandaj partoj de la insulo ne estas fervoje atingeblaj. En la nord-okcidenta graflando Donegal tute mankas fervojo. Do sen aŭto oni apenaŭ povas turismi tien aŭ tien.\n\nLa postan lundon mi veturis per la unua matena trajno al Heuston, la ĉefa dublina stacidomo por vojaĝi suden kaj okcidenten. Ĝi estas impona domo, konstruita en la jaro 1846. Por eliri al la kajo, pasaĝeroj nun devas enmeti sian bileton en maŝinon, kiu malfermas la eliran duonpordon. Tiuj maŝinoj bone funkcias en Connolly, la centra dublina stacidomo, sed plej ofte fervoja dungito devas malfermi la elirejon, kaj stari apud la maŝino, kontrolante la biletojn. Do la celo anstataŭi la stacidoman dungiton per aŭtomato ne povas esti tute plenumata.\n\nHodiaŭ ĉiuj entreprenoj, instancoj kaj aŭtoritatoj en Irlando (kiu estis longe postrestanta kompare kun aliaj eŭropaj landoj) decidis, kiam eble, maldungi siajn laborulojn kaj instali aŭtomatajn maŝinojn. Kompreneble tiu ŝanĝo eĉ pli kreskigas la nombron da senlaboruloj kaj komplikas la vivon de la publiko, kiu ofte ne kapablas funkciigi la maŝinojn kaj volas (kiel antaŭe) trakti persone vivantajn homojn.\n\nĈi-foje la sistemo funkciis en Heuston, kaj mi povis eliri kaj regali min per kafo en unu el la stacidomaj kafejoj. Poste mi necesumis. Laŭ mia sperto la necesejoj en Heuston, kvankam ne speciale allogaj kaj certe ne luksaj, estas tolereblaj aŭ almenaŭ ne pli malbonaj ol en aliaj lokoj en Irlando. Kompreneble pri la inaj necesejoj mi scias nenion. Elirante el la necesejo, mi aŭdis konversacion inter du usonaninoj, kiuj evidente ankaŭ ĵus estis klientoj de la loko (ne nomata „necesejo” en la usonangla, sed powder room , „pudroĉambro” aŭ rest room , „ĉambro de ripozo”). Unu el la usonaninoj komentis: „Tio estas la lasta fojo, kiam mi intencas viziti triamondan landon!”\n\nLa reago de tiuj usonaninoj (supozeble turistinoj) memorigas min pri alia turisto el Usono, kiu volis viziti la necesejon, sed devis heziti pro la fakto, ke ofte tiuj lokoj estas indikitaj en la irlanda lingvo: Fir (viroj), kaj Mna (virinoj). La usonano estis inteligenta viro kaj rezonis: La logiko de irlandanoj estas malsama je tiu de aliaj popoloj. Do pro la fakto ke la vorto Mna similas la anglan Men (viroj), kaj Fir komenciĝas per la litero F de Femala , kaj ĉar la irlandano kutime inversigas ĉion, Fir devas signifi „Viroj”, kaj Mna certe signifas „Virinoj”. Tiel rezonante, la usonano sukcesis trovi sen embaraso la ĝustan necesejon.\n\nDe la stacidomo Connolly (kie la elirmaŝinoj funkcias), mi eniris la nord-irlandan trajnon. Iom norde de Dublino la fervojaj reloj transpasas mallarĝan digvojon, kiu ligas ambaŭ bordojn de mara golfo, preskaŭ donante la impreson, ke la trajno veturas tra la akvo. Ni atingis Belfaston sen problemo, ĉar la atencoj, kiuj ofte estis spertataj dum la antaŭa terorisma periodo, ne plu okazas (aŭ almenaŭ preskaŭ neniam). Kvankam ambaŭ nord-irlandaj komunumoj – respublikista kaj uniista aŭ katolika kaj protestanta – ne reciproke amas sin, la politikistoj de ambaŭ frakcioj sukcesis kunlabori kaj pli-malpli akordiĝi. Belfasto speciale ne plaĉas al mi, sed ties magazenoj kaj restoracioj estas bonaj kaj malpli kostaj ol en Dublino. Krome la ekspozicio pri la malbonŝanca vaporŝipo „Titanic” (kiu estis konstruita en Belfasto) estas interesa. Plie, la botanika ĝardeno estas bela, kvankam mi preferas la dublinan. Do mi restis dum du noktoj en la norda ĉefurbo.\n\nLa fervoja vojaĝo laŭ la nord-orienta marbordo de Norda Irlando estas tre bela, kaj valoras viziton. La urbo Derry (gaele Doire), nomata de la uniistoj Londonderry, estas histoririĉa urbo, ĉirkaŭata de mezepokaj muroj. Bedaŭrinde ŝajnas, ke ankoraŭ regas sekteca suspektemo kaj malamo inter ambaŭ komunumoj de loĝantoj. Espereble tiu situacio iom post iom pliboniĝos.\n\nLa vizito al Derry plaĉis al mi, sed poste mi refoje renkontis problemojn, kiam mi volis daŭrigi mian rondvojaĝon. De Derry en Norda Irlando al Donegal en la respubliko Irlando, kiun la nord-irlandanoj (fakte la plej norda parto de la insulo!) nomas „Suda Irlando”, ne estas fervoja konekto, ĉar Derry estas la lasta trajna haltejo de la nord-irlanda fervoja reto. Tre malvolonte, do, mi devis fari la veturadon inter Derry kaj Donegal per buso – komplika, teda kaj longa vojaĝo. Mi konstatis, ke Donegal (gaele: Dú na nGall) estas tipa irlanda provinca urbo, sekve ne speciale interesa aŭ unika, kvankam ne malagrabla. Tamen la kampara pejzaĝo de la graflando Donegal havas apartan sovaĝan belecon. Fakte ĝi estas unu el la plej belaj partoj de la insulo.\n\nMiaj vojaĝaj problemoj ne ĉesis en Donegal. La nord-okcidenta angulo de Irlando estas la plej malriĉa, neglektata kaj fora regiono de la respubliko. Tio estas neklarigebla, ĉar oni pensus, ke tiom impona distrikto allogas multege da turistoj, enlandaj kaj eksterlandaj, kaj havas promesplenajn ekonomiajn perspektivojn. Ŝajne ekde la fondiĝo de respubliko Irlando, la alternantaj registaroj preskaŭ forgesis, ke ĝi ekzistas. Donegal, kaj la tuta okcidenta kaj sud-okcidenta regiono de Irlando, estas historie gaele parolanta zono. (La sola vere gaela distrikto en orienta Irlando estas la eta loko Rathcairn, nord-okcidente de Dublino.)\n\nEn Sligo rekomenciĝas la fervoja linio. Post mallonga restado en Sligo, alia tipe irlanda kampara urbo, mi entrajniĝis kaj vojaĝis ĝis Galivo (angle: Galway, gaela: Gaillimh). Galivo estas tre interesa urbo, oficiale la ĉefurbo de Gaelio. Pro la universitato kaj pro ĝiaj multaj allogaĵoj (inkluzive de la proksimaj Aran-insuloj) ĝi havas tre junan loĝantaron kaj estas vizitata de multaj turistoj. Ankaŭ Limeriko meritas viziton pro sia impona situo apud la granda rivero Shannon kaj ĝia kastelo.\n\nBedaŭrinde en tiu okazo mi ne havis tempon por iri al kelkaj aliaj tre interesaj urboj, nome Cork (gaele: Corcaigh), Waterford (gaele: Port Láirge) kaj Wexford (gaele: Loch Garman). Eble en alia okazo mi povus daŭrigi mian rondvojaĝon. En ĉi tiu etapo mi renkontis plurajn fascinajn kunpasaĝerojn, kiuj inkluzivis simpatian kimralingvan paron (Kimrio estas princlando en okcidenta Britio), R.O. – fifaman, sed surprize afablan kaj inteligentan respublikistan aktivulon kaj ĉarmajn turistojn el diversaj landoj.\n\nVenontsomere mi verŝajne ree aĉetos esplorbileton kaj veturos al urboj kaj regionoj, kiujn mi ĉi-foje ne sukcesis viziti.", "author": "Albisturo KVINKE", "categories": ["Aktuale", "IRLANDO", "Unua etapo: Monastarevin – Dublino"], "audio_links": null}
{"url": "https://www.monato.be/2015/011471.php?p", "title": "Palatinata rokolando", "published": null, "content_text": "Plej sud-okcidente de la federacia lando Rejnlando-Palatinato etendiĝas la vasta palatinata arbaro. Ĝia plej randa parto – tuj ĉe la franca-alzaca landlimo kaj tuj apud la rejna ebenaĵo – allogas turistojn per la slogano „Palatinata rokolando”. Kvankam la pejzaĝo tute ne estas alpeca kaj la alteco kun 200 ĝis 500 metroj super la marnivelo modesta, la varbonomo prave karakterizas la regionon kaj altiras ĉiam pli da vizitantoj.\n\nEl la arbaro de la mezmontaro punktece riveliĝas ĉiuformaj rokaĵoj, kreitaj el la erozio de sabloŝtonaj tavoloj. Aparte la montokrestoj kaj apudriveretaj deklivoj seniĝis je arboj kaj prezentas imponajn murojn, fojfoje 70 metrojn altajn. Danĝeraj en la pasinteco, la popolo kreis pri ili rakontojn kaj fabelojn. Jam la nomoj de kelkaj ŝtonformaĵoj multon esprimas: Drakoroko, Sorĉistina fungo, Saltejo de virgulino, Tablo de la Diablo. La miriga formo de tiu ĉi lasta servas kiel emblemo de la tuta regiono. Ĝi atingis dufoje poŝtmarkan honoron. Aktuale multaj migremuloj kaj grimpantoj uzas la rokejojn por milda aŭ ekstrema sportado.\n\nKelkfoje rekte apudas grimporokoj kaj kastelaj ruinoj. Ankoraŭ en kaduka stato – aŭ eĉ renovigitaj – ili memorigas pasintecajn aventurojn kaj historian gloron. La fama kastelo Trifels (trirokaĵo) dumtempe gardis la insignojn de la mezepoka germana imperio. Aŭ tuta ĉeno da iamaj fortikaĵoj provis gardi la regnon kontraŭ francaj invadoj. De apenaŭ rekoneblaj restaĵoj en la arbaro ĝis muzeaj reinstalaĵoj, ĉiuj lokoj estas libere aŭ postpage alireblaj.\n\nAl la naturaj riĉaĵoj aldoniĝas ankaŭ multaj kulturaj. Ekzistas muzeoj pri la regiona vivmaniero, pri la metioj, pri la religio, pri la mediprotektado. Abundas artaj ekspozicioj. Lokaj artistoj malfermas siajn atelierojn. Renomaj koncertserioj estas proponataj en preĝejoj. Tamen ankaŭ vilaĝaj korusoj invitas turistojn al siaj vesperaj ekzercoj kun posta gustumado de regionaj specialaĵoj.\n\nNelaste, la ĉarmaj vilaĝoj kaj urbetoj disponigas agrablajn restadejojn. La gamo etendiĝas de moderaj tipe lokaj ĝis lukse stilecaj. Al tio aldoniĝas banejaj plezuroj kaj saŭnoparadizoj. Ekzemple la „Rokolanda banejo” prezentiĝas adekvate per rokoj, ŝtonĝardenoj, kavoj, fontoj, akvofaloj ktp. Kasteloj kaj hoteloj surtabligas altkvalitajn manĝaĵojn. Kaj tiuj estas konsumeblaj en historiaj ĉirkaŭaĵoj kaj dum spektakloj diversgustaj, ekzemple kun rakontisto, muzikisto, sed ankaŭ kun rabkavaliro, fantomo aŭ sorĉistino.\n\nJen multo por homoj, kiuj ŝatas aŭtentikan naturon plus plezurigajn eventojn. Ne nur estas lerte inventita slogano. Sendube valoras la restado en la palatinata rokolando.", "author": "Franz-Georg RöSSLER", "categories": ["Aktuale", "GERMANIO", "Ruinoj"], "audio_links": null}
{"url": "https://www.monato.be/2015/011474.php?p", "title": "Tridek jarojn poste", "published": null, "content_text": "Lernejaj jaroj ege gravas. Kelkaj ilin rememoras ĝoje, aliaj amare. Tamen eĉ jardekojn poste ili povas daŭre influi nian vivon. Jen du flankoj de la sama, postlerneja medalo: unu teatraĵeta, alia esea. Ĝuu!\n\nLa scenejo indikas parkon. Oni aŭdas mallaŭtajn paŝojn. Evidente iu marŝas. Glenda : Oj, estas vi, Oliver! Mi ne atendis iun ĉi tie. Oliver : Kaj mi supozis, ke nur mi sidos ĉi tie je la 6-a matene. Sed bonvolu eksidi, Glenda. Estas sufiĉe da loko sur la benko. Glenda eksidas. Glenda : Hm jes, bela vidaĵo de ĉi tie supre. Jen la vilaĝo, kiu iam estis nia sola hejmo. Oliver : Mi estis ĉi tie nur unu fojon dum la lastaj tridek jaroj. Kaj vi? Glenda : Dum miaj gepatroj vivis, mi vizitis de tempo al tempo. Sed ili mortis antaŭ dudek jaroj. Oliver : Estis bona iniciato de Edward, ke li organizis tiun ĉi klasan revidiĝon. Glenda : Jes, surprizis min. Memoru, kiam ni estis dudek du en la klaso, kaj Edward estis kutime la lasta ĉe niaj monataj ekzamenoj ... Oliver : Kaj nun li estas la lasta klasano, kiu vivas ĉi tie. Li diris, ke li heredis la laktobienon de sia patro, sed devis vendi ĝin al multnacia korporacio, kiu dungis lin kiel manaĝeron. Glenda : Al mi li diris, ke neniu el la malgrandaj familiaj bienoj restas. Usona kompanio aĉetis preskaŭ ĉiujn. Domaĝe, ĉar tiuj familioj estis la solida kolono de nia vilaĝa komunumo. Oliver : Jen nia mondo, tutplaneda komerco, ktp. La malgranduloj perdas, la trogranduloj profitas. Refoje oni aŭdas paŝojn. Glenda : Vidu, venas iu alia ĉi supren. Estas nia granda kapitalisto, Charlie! Charlie : Ha ha! Kion vi du faras ĉi tie? Estas pli facile ludi tunelon kaj trajnon en via hotelĉambro! Glenda : (Pli amuzite ol ofendite) Charlie, via senso por humuro ne pliboniĝis. Se vi vere volas scii, Oliver kaj mi venis aparte por ĝui la freŝan aeron ĉi tie. Kaj kial vi venis? Charlie : Mia edzino ronkas kiel furzanta bovo, ha ha! Movu vian pugon, Oliver, estas loko por tri sur la benko. Charlie brue eksidas. Charlie : Nekredeble, ĉu ne, kiel la homoj ŝanĝiĝas en tridek jaroj. Mi apenaŭ rekonis kelkajn. Tiu eta mumio – mi ne divenus, ke estas Jimmy Lock. Kaj la balono en la robo – tio estas Jeanie Thomas, kiu estis iam maldikulineto! Glenda : El la 22 en nia klaso ĉeestas 17. Mi scias, ke Sammy kaj Roberta mortis, sed ankoraŭ mankas tri. Oliver : Ni devas gratuli Edward, ke li sukcesis kontakti 17. Mi kredas, ke Kristina edziniĝis al kanadano kaj vivas en Toronto. Charlie : Mi kalkulis, ke dek el ni estas ĉi tie kun edzo aŭ edzino. Vi du estas inter la esceptoj. Kompreneble mi kunportis mian dormosakon, ha ha! Oliver : Charlie, iu flustris al mi, ke Charmaine ... Charlie : Charlene. Ŝia nomo estas Charlene. Oliver : Pardonu, Charlene. La onidiro estis, ke Charlene estas la ŝlosilo de via sukceso en la komerca mondo. Charlie : En la sola mondo, kiu gravas. Sed jes, ne estas sekreto – mi faris tion, pri kio aliaj junaj dungitoj nur revas – edzinigis la filinon de la kompaniestro, ha ha! Glenda : Kaj poste vi transprenis la kompanion, sendube. Charlie : Trafite! Sed tio estis nur la unua paŝo. Ĉu vi scias – jen, prenu mian vizitkarton – mi nun havas tutan aron da kompanioj. Mi estas sur la listo de Clarkson. Glenda : La listo de la dek plej riĉaj homoj de la lando? Hm, gratulon. Oliver : Pardonu mian senscion, Charlie, sed mi ne aŭdis pri tiu listo. Charlie: Eĉ ne aŭdis! Sed tio diras ĉion pri ni, ĉu ne, Oliver? Vi, la grandcerbulo de nia klaso – kaj kion vi havas nun? Mi bone memoras, ke vi ĉiam komprenis tuj, kion la instruistino diras, kaj dum ni aliaj stultuloj penis la trian fojon kompreni ŝin, vi amuziĝis, desegnante kaj montrante karikaturojn de ni aliaj! Glenda : (Ridas) Ankaŭ mi memoras tion, Oliver! Kaj viaj desegnaĵoj estis lertaj, kaj ŝajne vi ŝatis tro emfazi la dikecon de nia grandulo Charlie. Jes, certe ni ridis, eĉ vi, Charlie! Charlie : Jes, mi ridis, sed mi malamis vin, Oliver – kaj vidu nun, mi estas sur la listo de Clarkson kaj vi – ha, vi diris, ke de tempo al tempo vi sukcesas vendi pentraĵon! Ha, kia vivo estas tio? Kiu rajtas ridi nun, Oliver? Oliver : (Ironie) Mi povus aldoni al via triumfo, Charlie. Vi havas ŝikan, riĉan edzinon, kaj viaj gefiloj lernis en la plej prestiĝaj gimnazioj en la ĉefurbo. Mi ne havas gefilojn, kaj mi estas triobla eksedzo. Vi venis ĉi tien per Rolls-Royce kaj mi per trajno. Charlie : (Kolere) Mi kredas, ke vi mokas min, Oliver! Ne per desegnaĵo sed per vortoj. Mi aŭdis sufiĉon. Ĝis revido! Charlie brue foriras. Glenda : Ĉu vi intencis moki lin? Oliver : Komence ne, sed ŝajne mi ne povis regi min. Malantaŭ la fasado de la fanfaronulo Charlie estas eble nesekura homo, tre akreaŭda pri ironiaĵoj. Hm, eble estis mia ironiemo, kiu perdigis al mi tri edzinojn … Glenda : Vi ofendis lin per tio, ke vi nomis Charmaine ... Oliver : Charlene. Glenda : Jes, ŝi . Vi nomis ŝin ŝika . Oni tuj vidas, ke la sola altiraĵo de la edzino de Charlie estas, ke ŝi estis la filino de la ĉefo. Charlie sendube trovas sian erotikan plezuron aliloke – tiukampe li estis ia ĉampiono – sed evidente estas grave al li, ke li publike ŝajnu respektinda edzo. Sed li sciis, ke la vorto ŝika neniel aplikeblas al lia edzino. Oliver : Vi parolas kvazaŭ psiĥiatro. Glenda : Mi estas bone trejnita de psiĥologo. Sed pri Charlie kaj lia edzino: li rajtas diri ĉian krudaĵon pri ŝi – ke ŝi ronkas kiel furzanta bovo, ke ŝi estas lia dormosako – sed neniu alia ŝercu pri ŝi, ĉar ŝi estas lia propraĵo. Oliver : Nu, vi pravas, mi supozas. Mia damna emo ironii … Glenda : Ankaŭ mia eksedzo emis paroli ironie. Mi kredas, ke li volis per tio protekti sin, sed … . Strange, li estis psiĥologo kaj povis brile konsili al aliaj, sed lia sarkasmemo estis finfine tro por mi. Cetere, ĉu vi vere eksedziĝis tri fojojn? Oliver : Unu fojon. Mia dua edzino mortis pro kancero antaŭ kelkaj jaroj. Mi vere ne scias, kial mi parolis tiel al Charlie. Glenda : Sed vi ja venis al la vilaĝo per trajno, ĉu ne? Oliver : Ho jes, kaj pravas, ke mi enspezas mizere per miaj pentraĵoj. Mi havas dekojn, eble centojn da pentraĵoj – nevenditajn. Glenda : Ne forgesu, ke Van Gogh neniam sukcesis vendi dum sia tuta vivo! Oliver : Prave, sed estas eta diferenco inter mi kaj Vincent – li estis geniulo. Glenda : Sed vi estas tre inteligenta kaj sendube talenta. Iom longa silento. Glenda : Oliver, ni estas sufiĉe aĝaj, ke mi diru al vi ion, kion mi ne kuraĝis diri antaŭ tridek jaroj. Oliver : Interesa prologo! Glenda : En la lernejo vi estis enamiĝinta al Kristina, ĉu ne? Oliver : Ĉiuj knaboj enamiĝis al Kristina! Glenda : Kaj vi neniam eĉ rigardis min. Oliver : Ĉu vi volis, ke mi rigardu vin? Glenda : Kompreneble, vi aĉulo! Ambaŭ ridas Oliver : Do nun mi rigardas, kaj mi vidas ankoraŭ plaĉaspektan virinon, respektatan kuracistinon, kies kompanio estas agrabla al mi. Ĉu mi aldonu ion? Glenda : Mi vidas antaŭ mi senmonan pentriston, preskaŭ kalvan, viron kiu nebone regas sian sarkasman langon, iom tro maldikan, sed ... Oliver : Sed kio? Glenda : Sed mi certe ne kontraŭus, se li pentus pro siaj pekoj de antaŭ tridek jaroj kaj rigardus min. Oliver : Aĥ, nun mi komprenas, kial mi venis ĉi tien je la sesa matene! Ambaŭ ridas Glenda : Ankaŭ mi malofte promenas antaŭ la matenmanĝo. Cetere, mi aŭdas ian sonorilon. Ĉu vi supozas, ke tio vokas nin al matenmanĝo? Oliver : Aŭ la matenmanĝo estas preta, aŭ la hotelo forbrulas. Sed mi ne vidas flamojn. Glenda : Do ni iru manĝi. Oliver : Ni iru. Sed dum la promeno tra la vilaĝo poste mi invitas vin, sinjorino, marŝi apud mi. Eble ni trovos kelkajn babiltemojn. Glenda : Post tridek jaroj ... jes, tio eblas.", "author": "Trevor STEELE", "categories": ["Aktuale", "LERNEJAJ JAROJ ... KAJ POSTE"], "audio_links": null}
{"url": "https://www.monato.be/2015/011475.php?p", "title": "La klasa fototabulo", "published": null, "content_text": "En urboj kaj urbetoj kun hungara loĝantaro, ĉe la fino de lernojaro, ekaperas klasaj fototabuloj en montrofenestroj. Ili estas grandaj, enkadrigitaj tabuloj kun la fotoj de abiturientoj kaj de iliaj profesoroj.\n\nPreterpasantoj ekhaltas antaŭ la montrofenestro kaj trarigardas la fotojn de gelernantoj kaj geinstruistoj. Ili serĉas konatajn vizaĝojn aŭ simple rigardas la ridetantajn junajn vizaĝojn. Post la abiturientaj ekzamenoj la fototabuloj estos pendigitaj sur la murojn de la koridoroj en la institucioj, kie lernis la fotitoj.\n\nEstas la komenco de somero, floras kaj bonodoras la tiliarboj, kaj mi rememoras miajn mezlernejajn jarojn, miajn iamajn instruistojn, miajn klaskamaradojn, amikinojn. Pasis jam 50 jaroj, de kiam mi estis abituriento. Kelkaj el inter miaj samklasanoj ne plu vivas. Kelkaj el inter miaj instruistoj ankoraŭ vivas.\n\nLaŭdire, se oni rememoras ankoraŭ la nomon de instruisto post 50 jaroj, tio pruvas, ke la memorata persono estis vere bona instruisto. Mi povas rememori preskaŭ ĉies nomojn, kaj mi kredas, ke mi havis bonajn geinstruistojn. Ni respektis ilin, kelkajn eĉ amis. Kiel plej amatajn mi mencias mian klasestron kaj la instruistinon pri la hungara lingvo.\n\nMi havis klaskamaradon, kiu tre lerte imitis homojn, ankaŭ niajn instruistojn. Dum paŭzo ni restis en klaso, sed tiu eliris, kaj poste enpaŝis, kvazaŭ iu el niaj instruistoj. Li ne devis diri nomon, ni estis sorĉitaj, ĉar ŝajnis al ni, ke li vere fariĝis la imitata persono. Ni krevis pro ridado. Ĉiujn li lerte imitis, nur du instruistojn li neniam imitis: nian klasestron kaj la instruistinon pri la hungara lingvo. Eĉ tiu impertinentulo ilin respektis.\n\nNiaj geinstruistoj plejparte estis bonaj pedagogoj. Tio signifas, ke ili sciis regi la klason, dum lecionoj estis disciplino. Ho, disciplino! Kion signifis en tiu tempo maldisciplino? Ne kiel nuntempe, kiam en lernejoj okazas, ke instruanto kaj instruato estas batataj, humiligataj, eĉ mortigataj de agresema knabo. Antaŭ 50 jaroj maldisciplino estis, se ni kaŝe babilis dum leciono, ridis aŭ sendis letereton al alia. Mi mem kelkfoje tiel kulpis.\n\nLa instruisto pri la latina lingvo leone muĝis, kiam ni estis „sendisciplinaj”. La instruisto pri la germana lingvo estis alia. Li ne estis „reganto” de la klaso. Dum liaj lecionoj la petolemaj knaboj priĵetis unu la alian per ŝmirita pano kunportita por manĝi dum tagmeza paŭzo. Kompreneble, nur kiam la instruisto skribis sur la tabulon, kaj ne vidis, kio okazas malantaŭ lia dorso.\n\nLa aŭtoritato de instruisto dependas ne nur de fakaj scioj, sed ankaŭ de tio, ĉu oni tiun iomete timas aŭ ne. Mi ripetas, ni neniam estis malkaŝe impertinentaj fronte al niaj instruistoj. Nu, tiu instruisto pri la germana lingvo tute ne estis timiga persono. Kiam li estis tre malkontenta pri nia konduto, li minacis: „Tuj mi kriegos!” Sed tio neniam okazis. Li estas delikata homo, maldika, grizhara, ĝentila, kaj ne tro severa.\n\nEn tiu tempo oni povis spekti en kinejo ĉefe sovetiajn filmojn. Lernantoj ne rajtis viziti kinejon solaj, nur organizite, kun la tuta klaso, akompanata de instruisto, aŭ kun gepatroj. Mi supozas, ke la instruistoj organizis komunan viziton tian, se la filmo estis „instrua”. La plej multaj filmoj estis sovetiaj, pri la dua mondomilito, kun malicaj faŝistoj, kontraŭ kiuj heroe batalis sovetiaj ruĝarmeanoj.\n\nSubkonscie por mi la germana estis lingvo de faŝistoj, kaj mi lernis ĝin ne tro diligente. Eĉ se mi ne tro diligente lernis, mi akiris mezbonajn notojn, kaj tio estis sufiĉa … por faŝisma lingvo. Kompreneble, tiu mia malemo ne estis tiel konscia, kiel nun. Nur nun mi komprenas la kialon de mia malsimpatio al la germana lingvo.\n\nKial mi rememoras eĉ nun tiun instruiston, kiu mem estis germano? Foje okazis, ke ni havis skriban taskon. Li diris al la klaso: „Mi ne kontrolos, ĉu vi trompos. Se mi kontrolus, tio signifus, ke mi pridubas vian honestecon.” Kaj li ne prispionis nin.\n\nIuj feliĉe malfermis sub la benko kajeron, kaj senĝene kopiis. Inter ili estis ankaŭ eminentaj lernantoj, kiuj povintus akiri bonan noton, eĉ nekopiinte. Sed ili deziris esti certaj. Mi estis tuŝita de liaj vortoj. Neniam mi aŭdis ion tian. Ĉiuj niaj geinstruistoj estis tre atentaj, ke ni ne trompu dum skribaj taskoj. Mi eĉ rememoras junan instruiston pri fiziko, kiu diris komplice kaj ridetante, ke ankaŭ li estis lernanto, kaj konas la trukojn de trompado.\n\nTiu germana instruisto diris ion nekutiman, sed mi komprenis lin. Ĝenerale mi ne kutimis trompi, ĉar mi timis, ke mi estos hontigita antaŭ la klaso. Sed ekde tiam mi lernis diligente la germanan, precipe antaŭ la skribaj laboraĵoj, por ke mi ne bezonu kopii. Mi lernis parkere multajn versojn el Faŭsto de Goethe, kaj mi ricevis pro la skriba laboraĵo pli bonan noton, ol ĝenerale dum lecionoj.\n\nNun mi kredas, ke li eble supozis, ke kopiis ankaŭ mi, ke ne estis tiel bona en la germana lingvo ja mi. Li ne sciis, ke ĝuste la eminentaj lernantoj kopiis, mi ne. Eĉ nun mi kredas senvalora rezulton malhoneste atingitan.\n\nMia instruisto forpasis antaŭlonge. Li neniam muĝis leone, li estis modesta, mallaŭtvoĉa homo. Tamen lia voĉo sonas eĉ nun en mia memoro: „Mi ne kontrolos, ĉu vi trompos. Se mi kontrolus, tio signifus, ke mi pridubas vian honestecon.”", "author": "Lenke SZáSZ", "categories": ["Aktuale"], "audio_links": null}
{"url": "https://www.monato.be/2015/011494.php?p", "title": "Ja ekzistis diplomatiaj rilatoj", "published": null, "content_text": "Responde al la komento de Julius Hauser pri mia artikolo Sekretaj kristanoj, ĉu veraj kristanoj? （MONATO 2015/03, p. 21-22） mi volas klarigi la rilatojn inter Japanio kaj Nederlando dum ĉirkaŭ du jarcentoj, kaj konstati, ke vere ekzistis diplomatiaj rilatoj inter la du landoj.\n\nKompreneble, kiel Hauser rimarkigis, la tiamaj interŝtataj rilatoj ne estis tiaj kiel la nuntempaj difinitaj en la Konvencio de Vieno pri diplomatiaj rilatoj (1961). Fakte, inter la tri landoj ekzistis nek ambasadorejoj, nek ambasadoroj laŭ la senco de la Konvencio. Sed, kiel la Konvencio mem menciis en la antaŭvortoj, „... popoloj de ĉiuj ŝtatoj de post la antikvaj tempoj agnoskis la statuson de diplomatiaj agentoj,” en iu ajn tempo. Ekzemple en la moderna tempo ekzistis tiamaj formoj de diplomatio.\n\nEn la 17a kaj 18a jarcentoj la Nederlanda Orient-Hinda Kompanio ricevis de la registaro monopolan rajton pri la komerco, sed ankaŭ havis la aŭtoritaton militi, okupi teritorion, emisii monerojn kaj trakti paktojn kun fremdaj landoj en Azio. Tial ankaŭ en Japanio la filio de la Kompanio (la komercdomo) ĉe Deĵima en Nagasaki funkciis komerce kaj diplomatie. La ĉefo de la komercdomo ĉiun jaron vizitis Edo (nun Tokio) kaj ricevis aŭdiencon ĉe la Tokugawa ŝoguno. Precipe grave estas, ke li prezentis al la japana registaro sian raporton pri la tiamaj tutmondaj situacioj, interalie movoj de katolikaj Hispanio kaj Portugalio, kontraŭ kiuj Japanio gardis sin. Do, la komercdomo en Deĵima estis la unusola fenestro, tra kiu Japanio sorbis informojn, sciencajn kaj teknologiajn sciojn de Okcidento.\n\nFakte, estas sciate, ke dum la jaroj 1811-1816 kiam Nederlando estis okupita de Britio, la nederlandaj flagoj estis oficiale levitaj nur en Deĵima kaj en Elmina Kastelo en la okcidenta Afriko.\n\nTial konklude, mi opinias, ke tiam Japanio kaj Nederlando havis ne nur ekonomian rilaton, sed ankaŭ, eĉ se maldikajn, solidajn diplomatiajn rilatojn.\n\nTamen, koncerne Ĉinion, lia komento estas prava, ĉar la rilatoj kun Ĉinio (tiam Qing-dinastio) estis „nur komerco sen diplomatio”. La ĉefa kialo estis, ke la Tokugawa reĝimo havis kompaton al la Ming-dinastio, kiu estis konkerita de Qing en 1644.", "author": "ISIKAWA Takasi", "categories": ["Aktuale"], "audio_links": null}
{"url": "https://www.monato.be/2015/011498.php?p", "title": "Engaĝiĝo ne mankas por savi la manksan", "published": null, "content_text": "Antaŭ multaj jaroj ni ricevis en nia hejmo viziton de rimarkinda homo. Temis pri Brian Stowell [brajan stoŭel], manks-insulano kaj tiam unu el la ege malmultaj parolantoj de la loka lingvo. Ĝi iam estis la ĉiutaga idiomo de la tuta loĝantaro de la insulo, sed, ekde ĉirkaŭ la lastaj jardekoj de la 20a jarcento, ĝi estis rigardata kiel formortinta lingvo. Ni konversaciis uzante miksaĵon de niaj respektivaj keltaj lingvoj, li en la manksa, ni en la parenca skot-gaela, kaj ni pli-malpli interkompreniĝis.\n\nLa manksa insulo, kies areo estas 572 kvadratkilometroj kaj kies loĝantaro estas proksimume 76 000, situas meze de la Irlanda Maro, inter norda Anglio kaj la irlanda respubliko. Ĝi neniam iĝis parto de la Unuiĝinta Reĝolando de Britio, nek estas regata de la brita parlamento, kies dekretoj ĝenerale ne validas sur la insulo. Ĝia statuso estas priskribita en la angla lingvo kiel Crown Dependency , tio estas teritorio sub la aŭtoritato de la brita monarkio. Tial ĝi posedas siajn proprajn leĝojn, parlamenton, monon, flagon (ruĝan, kun bizara simbolo estigita de tri kunigitaj homaj kruroj) kaj nacian himnon ( Arrane Ashoonagh dy Vannin , kiu tradukeblas kiel „Manksa Insulo nia Naskiĝa Lando”). La oficialaj lingvoj tie estas la angla kaj la manksa. La insulo ne estas membro de EU. Ĝia nomo en la manksa estas Mannin aŭ Ellan Vannin .\n\nLa manksa lingvo (sinnomanta Gaelg Vanninagh ) formortadis dum la 20a jarcento kiel unua lingvo, sed poste revivigis ĝin lingvoaktivistoj. Ĝia plej proksima parenco estas la skot-gaela lingvo. La manksa, samkiel la skot-gaela, estis iom influita de la antikva skandinava, sed ĝia deveno estas tute kelta. Ankoraŭ en la 18a jarcento ĝi estis lingvo vivanta, kun ĉirkaŭ 20 000 parolantoj – preskaŭ la tuta tiama loĝantaro de la manks-insulo. Tio ŝanĝiĝis ekde 1765, kiam la Brita Reĝolando ĝin aneksis kaj dum pli ol 100 jaroj subpremis la lingvon. En 1899 estis fondita, por la konservado de la lingvo, Yn Cheshaght Ghailckagh (la manks-gaela asocio). La lingvon parolis kiel gepatran lingvon nur kelkaj homoj en la 1930aj jaroj. Esplorantoj klopodis trovi ankoraŭ homojn parolantajn ĝin, sed ilia nombro estis en 1946 ne pli ol 20 personoj. En la 1950aj jaroj la asocio komencis surbendigi la originan prononcon. Laŭraporte, la lasta denaska parolanto de la lingvo, nome Ned Maddrel, mortis en 1974.\n\nLa plej elstara korifeo de la revigligo estas sendube Brian Stowell, la sama viro, kiu estis nia gasto antaŭ longe, kiam ni estis freŝe geedziĝintaj. Dum jaroj ni ne plu aŭdis ion pri li, sed iutage mi legis gazetaran raporton pri grava evento, okazinta sur la manksa insulo, kiu rilatis al Brian. Ĝi informis, ke en 2010 la manksa parlamento aljuĝis al li la plej altan honoron pro liaj rimarkindaj kontribuaĵoj al la manksa kulturo. Kiam li estis juna, li iĝis flua parolanto de la insula lingvo kaj surbendigis la voĉojn de maljunaj ankoraŭ ekzistantaj denaskaj parolantoj. Plie, li regis la parencan irlandan lingvon kaj tradukis irlandajn lingvokursojn por instrui la manksan. En 1990, Stowell publikigis manksan tradukon de la infana libro Alico en Mirlando kaj, en 2006, estis eldonita lia libro Dunveryssyn yn Tooder-Folley („La vampiraj murdoj”), la unua plenlonga romano en la manksa. Li plurfoje partoprenas elsendojn de la manksa radio. Li havas la statuson de Yn Lhaihdir („Legisto” aŭ „Leganto”) de la manksa parlamento.\n\nDumtempe la nombro de la parolantoj kreskis ĝis kelkaj centoj. La personoj, kiuj parolis la lingvon kiel duan lingvon, estis en 1991 jam 634 el ĉirkaŭ 80 000 loĝantoj. Ekde tiu jaro estas rimedoj por ke ĉiu lernanto studu la manksan lingvon kiel duan lingvon. Jam en la unua jaro vizitis la kursojn 1 400 lernantoj. Nun troviĝas eĉ personoj, kiuj parolas la manksan (kune kun la angla) denaske. La plej aĝa el ili en 2005 havis 14 jarojn. La baza lernejo Bunscoill Ghaelgagh en la urbo Saint John’s estas la sola lernejo en la mondo, kie la lecionoj okazas sole en la manksa lingvo kaj kie la infanoj lernas flue paroli ĝin. De tie la lernantoj povas progresi al mezlernejo (angle: High School ), kie ili povas ekde la aĝo de 12 jaroj plustudi la manksan, por akiri la ĝeneralan duagradan atestilon pri edukado en la insula lingvo. Oni konstatis, ke tiuj, kiuj estas dulingvaj, pli rapide kaj facile lernas fremdajn lingvojn.\n\nBedaŭrinde, kiam la Biblio (bazo de la literatura lingvo por multaj lingvoj) estis tradukita manksen (la verko estis plenumita en la jaro 1772), la klerika komitato, kiu entreprenis la taskon, elektis literumadon, kiu imitis la nekonsekvencajn kaj netaŭgajn konvenciojn de la skribita angla lingvo, kun iom da influo el la skribita kimra (ekzemple koncerne la uzadon de la litero y ) kaj kun la adopto de la unika kombinaĵo çh , kiu respondas la sonon „ĉ”. Ĝi tute malsimilas la keltan ortografion de la skot-gaela aŭ de la irlanda, do, kvankam parolantoj de la aliaj variantoj de la gaela lingvo kapablas iom kompreni la parolatan lingvon, ili tute ne sukcesas legi tekstojn en la manksa, krom post longa alkutimiĝo al ĝia kurioza literumado. Mi iam menciis tion al Brian, kaj li konsentis, ke la irlanda ortografio, aŭ tiu de la simila skot-gaela, estus multe pli konvena. Unuavide la ortografio de la aliaj gaelaj idiomoj povas ŝajni stranga kaj nefonetika, sed ĝi posedas internan logikon, kiu tute mankas en la manksa skribsistemo. Por esplorantoj de la keltaj lingvoj la manksa literumado estas grava obstaklo, ĉar – kiel ĉe nekonataj vortoj kaj nomoj en la angla lingvo – oni neniam povas esti certa pri la efektiva prononco de manksa vorto. Por plie malfaciligi la legadon de la manksa, en tiu lingvo – same kiel en la ceteraj membroj de la gaela familio de keltaj idiomoj, nome la irlanda kaj la skot-gaela – preskaŭ neniu sono respondas aŭ konformas al sonoj de la angla lingvo, kiu apartenas al tute alia lingva familio: la ĝermana.\n\nMi supre asertis, ke neniu, kiu ne studis la manksan, kapablus legi ĝin, sed en unu sola okazo mi sukcesis kompreni mallongan frazon en tiu lingvo. Iam, kiam mi profesie laboris kiel tradukisto, advokato petis, ke mi traduku kelkajn manksajn vortojn, kiujn li trovis en la teksto de la testamento de forpasinta kliento. Feliĉe mi povis, sed tio estis escepto. Longaj tekstoj en la manksa restas por mi volapukaĵo. Tamen mi tute ne deziras, ke miaj asertoj malinstigu iun ajn lerni kaj uzi la interesan lingvon de la bela manksa insulo!", "author": "Garbhan MACAOIDH", "categories": ["Aktuale", "KELTAJ LINGVOJ", "Kruroj"], "audio_links": null}
{"url": "https://www.monato.be/2015/011500.php?p", "title": "Kiel la aliaj", "published": null, "content_text": "„Ni estas fremduloj ĉi tie. Ni adaptiĝu.”\n\n„Rigardu la aliajn, kaj agu tiel, kiel ili agas.”\n\nNun mi staras sola inter la aliaj. Hodiaŭ estas la unua tago. Tiu nova loko estas granda korto. Staras multaj uloj ĉi tie. Ili ne parolas, ili nur staras dise en la vasta korto. Ili ŝajnas malĝojaj. Mi vidas unu, kiu eĉ ploras. Ĉu iu mortis? La etoso estas plena je malĝojo. Mi sentas ĝin. Pro tio mia brusto premiĝas, mi iomete penas spiri.\n\nSubite, ekaŭdiĝas fortega, sibla sonoro. Paniko trafas min. La bomboj tuj falos, necesas kuri kelen! Sed la aliaj ne kuras. Ili estas tre kuraĝaj. Ili kviete paŝas al la rando de la korto kaj eniras pordon. Mi sekvas la vicon. Ni ne malsupreniras al kelo, ni eniras grandan ĉambron.\n\nTiu ĉambro plaĉas al mi, ĝi estas hela, kun buntaj muroj. Ni ĉiuj sidiĝas. Dolĉa muziko plenigas la ĉambron. Mi tute forgesas la bombojn, la danĝeron. Ina voĉo ekkantas, kaj ĉiuj kunkantas. Mi ne komprenas la vortojn de la kanzono, tamen ankaŭ mi provas kanti.\n\nSilentiĝas. Granda ulino malfermas libron kaj laŭtlegas. Mi ne komprenas tiun lingvon. Plaĉas al mi ŝia harmonia voĉo. Longe daŭras la legado. Mi enuas. Miaj kruroj ŝatus moviĝi.\n\nDenove ekas la forta sonoro. Mi ne plu timas ĝin. Neniu ŝajnas timi ĝin. Ni revenas eksteren, en la grandan korton. La uloj disiĝas. Ili ne plu malĝojas, ili grupigas sin, kunparolas, kelkaj krias aŭ ridegas.\n\nEta ulino alparolas min, per afabla tono. Mi ne komprenas, mi nur ridetas al ŝi. Pro sia ruĝa robo, ŝi aspektas kiel floro. Ŝi odoras je sapo. Mi ŝatus tuŝi ŝian brilantan hararon. Ŝi ripetas sian frazon. Mi daŭre ridetas al ŝi. Ŝi paŭtas, deturniĝas kaj foriras.\n\nUlo kuras kriante. Li alproksimiĝas, ekpuŝas min. Mi falas teren. Tuj li frapas min. Li krias, ripetante ĉiam la saman vorton. Certe insulto. Kial li koleras? Ĉu pri la etulino? Kial li batas min? Doloras min la kapo. Mi timas. Neniu interesiĝas, neniu rigardas nin. Ĉu oni kutimas bati unu la alian ĉi tie? Subite mi memoras: „faru kiel la aliaj”. Mi ekstaras, mian koron plenigas granda kolero. Mi frapas, frapas denove lian vizaĝon. Li forkuras. Nu, bone.\n\nĈiuj reeniras la ĉambron. Nun, la granda ulino parolas. Mi rigardas ŝin. Mi ŝatas ŝian rideton, ŝiajn pacajn gestojn. Ŝi fingromontras la ŝrankojn en la ĉambro. La aliaj malfermas la ŝrankojn, deprenas objektojn, kaj manipulas ilin. Mi neniam vidis tiajn objektojn. Mi ne komprenas, pri kio temas. Ili koncentriĝas pri tio. Devas esti io serioza. „Faru tiel, kiel la aliaj”, mi memoras. Do mi manprenas du strangajn objektojn kaj movas hazarde miajn manojn.\n\nTempo pasas. Neniu rigardas min. Mi lasas la objektojn kaj iras al muro. Mi rigardas la muron. Estas multaj fendetoj en la muro. Ili aspektas kiel maldikaj desegnaĵoj. Mi rigardadas. Formiĝas bildoj de arbobranĉoj, de flugantaj birdoj.\n\nLa forta sonoro pelas nin en la korton. La granda pordo de la korto nun estas malfermita, ekstere vidiĝas la strato.\n\nĈiuj rapide eliras tra la granda pordo. Mi sekvas ilin. Mi ekvidas Panjon, mi kuras al ŝi, ni brakumas.\n\nEn ŝiaj brakoj mi flustras en ŝian orelon. „Panjo, mi ne ŝatis la lernejon. Mi ne plu iru tien.”", "author": "Laure PATAS D'ILLIERS", "categories": ["Aktuale"], "audio_links": null}
{"url": "https://www.monato.be/2015/011519.php?p", "title": "La afero Becchetti", "published": null, "content_text": "Komence de junio la albanoj ŝokiĝis pro nova skandalo. La prokurorejo sekvestris proprietaĵojn de italo, kiu investis milionojn da eŭroj i.a. en albanlingva televida kanalo „Agon Channel”. Akuzita estas Francesco Becchetti pro monlavado kaj nepago de impostoj.\n\nAnkaŭ en akvocentralo ĉe Kalivaĉ investis Becchetti, ĉefe ekde 2007, sed post tri jaroj ĉesis la laboroj. Protestis kvar albanaj kompanioj kunlaborantaj kun Becchetti. Nun estas konate, ke la italo plialtigis fakturojn pri laboro farita kaj materialoj aĉetitaj: tial la akuzoj pri monlavado.\n\nBecchetti, en Italio, rifuzas paroli kun albanaj prokuroroj. Li asertas, ke la akuzoj estas politike motivitaj, aparte dum antaŭelekta periodo en Albanio. Gazetoj, kiuj apartenas al li, kritikis la albanan registaron. Ankaŭ en Italio leviĝas demandoj pri Becchetti, sed ĝis nun forestas specifaj akuzoj.", "author": "Bardhyl SELIMI", "categories": ["Aktuale", "ALBANIO"], "audio_links": null}
{"url": "https://www.monato.be/2015/011520.php?p", "title": "Bera paradizo", "published": null, "content_text": "Jam en la ŝtonepoko oni manĝis fragojn, sed tiam la fruktoj estis malgrandaj. Hodiaŭ, pro krucado, ekzistas miloj da specoj. Unu el la plej bongustaj kaj vitaminriĉaj estas „Elsanta”.\n\nĜin kultivas la firmao Beeradies [béradis], do „bera paradizo”. Tiu entrepreno de la familio Bauer en orienta Stirio (Ost-Steiermark, Aŭstrio) ekzistas ekde 2007.\n\nLa bera paradizo estas granda forcejo. La fragoj kreskas en kestoj kaj la plantoj atingas altecon de du metroj. Nek vento, nek hajlo povas damaĝi la fruktojn. Tiel eblas rikolti dum ses monatoj en la jaro.\n\nPor ebligi fruan rikolton en printempo la forcejo estas hejtata pere de sunbaterioj kaj bruligado de tergaso. Kiam tergaso brulas, estiĝas akvovaporo (H 2 O) kaj karbondioksido (CO 2 ). Tiuj du gasoj estas fluigataj en la forcejon, ĉar la plantoj kreskas pli rapide, se la elcentaĵo de karbondioksido estas pli alta ol en la atmosfero.\n\nPor irigacii oni uzas pluvakvon. Kontraŭ damaĝinsektoj, ekzemple araneoj, oni ŝprucas kemiaĵojn nur minimume, sed uzas prefere utilinsektojn.\n\nFruktoj el Aŭstrio estas pli multekostaj ol ekzemple hispanaj, sed ili povas esti rikoltataj en matura stato kaj tial pli bone gustas. Importitajn fruktojn oni devas rikolti antaŭ maturiĝo, ĉar la transportodaŭro estas granda.", "author": "Walter KLAG", "categories": ["Aktuale", "AGRIKULTURO", "Akvovaporo"], "audio_links": null}
{"url": "https://www.monato.be/2015/011521.php?p", "title": "Festanta la revenon de Astrosamantha", "published": null, "content_text": "La plej fama itala virino – tiu, al kiu la itala gazetaro dediĉis la plej larĝan spacon ekde la pasinta novembro – estas nuntempe nek aktorino, nek kantistino, nek modelulino, nek koramikino de iu dikmuskola piedpilkisto. Temas (kiel malofta afero) pri sciencistino nome Samantha Cristoforetti [samanta kristoforeti]. Ĉu vi ne konas ŝin? Guglu ŝian nomon kaj aperos oceano da fotoj, artikoloj, filmoj pri ŝi kaj ŝia agado: Interreto igis tiun seriozan kaj senŝminkan junulinon vera stelo amaskomunikila.\n\nNi unue diru, ke ŝi estas unu el la kvar italaj astronaŭtoj dungitaj ĉe la Itala Kosma Agentejo. Naskiĝinta en Milano antaŭ 38 jaroj kaj poste kreskinta inter la valoj kaj la montoj de la norda regiono Trentino – Alto Adige, Samantha Cristoforetti estas ege pli konata en kaj ekster Italio kiel Astrosamantha: tiel, menciante la pli kaj pli popularan pseŭdonimon de ŝia Twitter -konto, la itala ĉefministro Matteo Renzi [mateo renci] mem salutis la italan „kapitaninon” okaze de ŝia alteriĝo.\n\nLa sciencistino, magistriĝinta dufoje kaj poste distingiĝinta inter 8500 aspirantaj astronaŭtoj, partoprenis ekde la 24a de novembro 2014 la sciencan mision Futura , efektivigitan ĉe la Internacia Kosmostacio (IKS). Por obteni ĉi tiun postenon, ŝi devis montri sin kapabla plenumi plej diversajn taskojn kaj alfronti iujn ajn problemojn.\n\n„Dum mia restado en IKS”, ŝi deklaris al la itala ĵurnalistino Gaia Giorgetti antaŭ sia forveturo, „mi devos okupiĝi pri simpla bontenado, elektraj problemoj, mastrumado de la provizoj, kiuj alvenos per ŝarĝveturiloj. Sed mia ĉefa rolo estos efektivigi tutan serion da sciencaj testadoj, ok el kiuj organizas Italio. Mi pristudos materialojn, brulaĵojn, kaj mi faros fiziologiajn testojn, kiel eksperimenta kobajo. La kosmo ebligas observi fenomenojn kaj procezojn okazantajn sen la tera gravito.”\n\nŜi ne estis sola en tiu ĉi misio: ŝiaj du kunvojaĝantoj el la tero al IKS estis la rusiano Anton Ŝkaplerov kaj la usonano Terry Virts. En IKS ili renkontis tri kromajn sciencistojn. Samantha, kiu regas la anglan kaj la rusan (kio ebligis al ŝi bone komunikiĝi kun siaj kolegoj; ofte ili uzis miksaĵon de la du idiomoj), revenis teren post ekzakte 200 tagoj.\n\nŜi alteriĝis la 11an de junio, fiera ne nur pri la tuta ĝenerala sperto travivita, sed ankaŭ pri la rekordo de ŝi freŝe atingita: oni fakte memorados ŝin, ĝis alia esploristino refoje rompos la rekordon, kiel la ino, kiu restis plej longe en la kosmo. La tuta revena operacio estis spektata televide kaj interrete en Italio kaj ne nur. Kiam ŝi alvenis al la bazo, situanta en Bajkonur (Kazaĥio) (el la sama loko ŝi estis ekfluginta en novembro), ŝi esprimis du dezirojn: manĝi finfine freŝan miksitan salaton kaj duŝiĝi: en la kosmo ĉi tio ne eblas, kaj ŝi devis lavi sin per spongo kaj aliaj provizoraj rimedoj.\n\n„Mi ĝojas esti ĉi tie kaj havi la eblon fari veran duŝon, sed mankos al mi la ideo povi ŝvebi libere”, asertis Cristoforetti el Houston post sia alteriĝo. Tie, en Usono, ŝi estas devigita pasigi periodon de readaptiĝo al la vivo sur la tero kaj aparte al ĝia gravito. Pri la famo, kiun ŝi iom neatendite (almenaŭ en tiaj dimensioj) gajnis en la lastaj monatoj, ŝi deklaras sin kontenta, sed jam preta kaj ema reveni al sia normala esplorista vivo: „La tasko de astronaŭtoj ne estas fariĝi famuloj: mi certas, ke tiu ĉi granda bruo baldaŭ finiĝos.”\n\nRestos longe tamen la mesaĝoj, la fotografado, la intervjuoj al italaj televid-elsendoj (ekzemple en februaro, dum la historia muzika festivalo de Sanremo, kiam ŝi plurfoje rotaciigis la mikrofonon, respondante al la demandoj de la prezentisto), kiuj igis infanojn (kaj ne nur) revi. Samantha aperigis ĉiutage en Interreto plurajn multkolorajn fotojn faritajn el la kosmo: jen insularoj, montoj, riveroj, lagoj, maroj, urboj kaj aliaj homaj konstruaĵoj, kiajn neniu estis antaŭe vidinta. Ĉiu foto estis komentata en Twitter dulingve, en ŝia gepatra lingvo (la itala) kaj en la angla.\n\nAldonis Samantha: „Kiel lernejano, mi neniam elstaris pri geografio, sed iom post iom la tero iĝis al mi konata, kaj mi sukcesis rekoni ĉe la unua rigardo la diversajn areojn de la planedo.” Post 200 tagoj ŝvebadi iĝas plej normala ago: „Estas eble transdoni objekton al kolego, simple lanĉante ĝin al li. Antaŭhieraŭ mi estis ĵetonta poŝtelefonon al mia kuracisto, sed poste mi haltis, kaj mi ekkonsciis, ke mi ne plu estas en la kosmo!”\n\n„Mi neniam forgesos la vivon en IKS, je 400 kilometroj super la tero (kiujn veturilo Sojuz laŭiras ene de apenaŭ 8 minutoj je la nekredebla rapido de 27 000 km/horo), dum ĉiuj ĉi monatoj. Mi sentos la mankon de tiu privilegiita fenestro por rigardi la teron.” Kion ŝi manĝis? Ĉefe kvinoon (herbecan jaran planton de la familio amarantacoj kultivatan precipe pro la grajnoj riĉaj je proteinoj), skombron, sed ankaŭ kelkspecajn legomojn. Oni faris teston pri nutrado; pli precize pri la rilato inter nutrado kaj sano. Pri dormado, la astronaŭtoj dormis ene de ŝvebantaj litsakoj alkroĉitaj al muro. Filmo kun detala priskribo haveblas ĉe la retpaĝo https://youtu.be/YlUzva6lRQQ .\n\nKiujn karakterajn ecojn devas, fine, havi astronaŭto? „Li/ŝi devas elteni la longecon kaj la malfacilecon de la trejniĝo: ĝi estas ne malsama ol maratono, do bezonatas daŭraj sinkoncentrado kaj sindediĉo.” La trejniĝo, al kiu Samantha Cristoforetti aludas, daŭris ĉirkaŭ 2,5 jarojn: en la unuaj ok monatoj oni studas la teorion, la funkciadon de la diversaj IKS-aparatoj.\n\nPoste venas la praktika parto: oni devas scipovi interveni kun la celo savi la vivon de la kolegoj kaj ĝenerale gardi la kosmostacion. Oni imitas rutinon kaj neantaŭviditaĵojn, lernigante la manieron savi, se necese, la deĵorteamon (en januaro Samantha kaj ŝiaj kolegoj devis vere alfronti iun danĝeran situacion) kaj solvi eventualajn averiojn.\n\nLa plej signifoplenaj momentoj estis, laŭ Samantha, la alveno al IKS, la komenca konstato pri la foresto de pezo, samkiel la fina vojaĝo, „kiam la veturilo Sojuz disiĝis kaj ni vidis nian lastan kosman sunleviĝon”. (Penvaloras tie ĉi atentigi, ke pro la konstanta moviĝo de la IKS la astronaŭtoj spertis 16 ektagiĝojn kaj 16 sunsubirojn ĉiutage.)\n\nLa sciencistoj nun priesploros ĉiujn kolektitajn donitaĵojn kaj tio bezonos kelkan tempon.", "author": "Roberto PIGRO", "categories": ["Aktuale", "ITALIO", "Rekordo"], "audio_links": null}
{"url": "https://www.monato.be/2015/011522.php?p", "title": "La akcidento de Ĉernobilo 30 jarojn poste", "published": null, "content_text": "Pasis preskaŭ 30 jaroj, sed multaj legantoj certe memoras, kio okazis la 26an de aprilo 1986: en Ĉernobilo, ukraina urbo ĝis tiam sena je aparta famo, eksplodis nuklea reaktoro (kiun oni kutimas indiki per la siglo RBMK) havanta altan koeficienton de potenco. Temas pri la plej serioza nuklea akcidento iam okazinta en la homa historio.\n\nEstis tiam eligitaj 5,2 milionoj da terabekereloj. (Bekerelo estas la mezurunuo de radioaktiveco, el la nomo de la franca fizikisto Antoine Henri Becquerel, kiu en 1896 hazarde malkovris radioaktivecon.) Por kompreni la gravecon de tiu akcidento, la radiado provokita de la atomaj bomboj ĵetitaj sur Japanion dum la dua mondmilito havis apenaŭ centonan intensecon.\n\nLa kaŭzoj de la akcidento estis pluraj: unue kulpis erara projektado de la centralo, sed ludis rolon ankaŭ serio da gravaj homaj eraroj. Dum rutina kontrolo rilate al la kapablo de la sistemo funkcii je malalta povumo, la reaktoro fariĝis nestabila, ĉar ĝi ne ricevis sufiĉe da malvarmiga akvo. Oni estis malaktiviginta kelkajn gravajn funkciojn de la sistemo, kiuj rilatis interalie al la eblo de aŭtomata estingado. Kiam la situacio forglitis el la manoj de la laboristoj, ili estis devigitaj klopodi haltigi la reakcion per alternativaj rimedoj.\n\nDum tiu fina kaj senespera provo ili tamen kaŭzis potenc-pinton: ĉi-lasta do deĉenigis eksplodon, kiu dissaltigis la supran (ŝtalan) protektoplaton kun proksimuma pezo de 1000 tunoj. Sekve de tio liberiĝis radioaktivaj vaporoj kaj fisiaj produktoj en la atmosferon. Post kelkaj sekundoj sekvis kroma eksplodo, kiu elĵetis fragmentojn de brulaĵo el la kerno de la reaktoro.\n\nLa reaktoroj de la klaso RBMK estis projektitaj sen la sekureca volbo el ŝtalo kaj betono, kiu ekzistas sur la plimulto de nukleaj instalaĵoj: tial post la eksplodo absolute neniu mekanismo povus iom reteni la radiadon. La reaktoro brulis dum dek tagoj, eligante almenaŭ kvin elcentojn de la 192 tunoj da radioaktiva brulaĵo tie ĉeestaj.\n\nVastaj areoj de la ĉirkaŭanta teritorio estis frapitaj: pli precize, 150 000 kvadrataj kilometroj da teritorio en Ukrainio, Belorusio kaj Rusio estis preskaŭ tuj deklaritaj poluitaj (kun niveloj de radiado, kiuj atingis 38 000 bekerelojn por kvadrata metro), ĉefe fare de izotopoj de cezio, stroncio kaj jodo.\n\nLa deviga evakuado estis poste etendita al areo de 4300 kvadrataj kilometroj, kaj oni devis permanente reloĝigi 336 000 personojn aliloke. Tri jardekojn post la akcidento la registaro de Ukrainio plue malpermesas vivi ĉirkaŭ la centralo en 30-kilometra radiuso. La nombro de la homaj viktimoj de la katastrofo estas temo de debato. En la loko de la akcidento du laboristoj mortis tuj, kaj 28 pliaj mortis ene de tri monatoj post sia elmetiĝo al 20-siverta radiado.\n\nTamen estas klare, ke la realaj ciferoj pri la mortintoj estas ege pli altaj. Ne ĉiam facilas kvantigi la efikojn de ies elmetiĝo al radiado: ĉe individuoj, kiuj estis en altaj radiad-niveloj, ne nepre ekestis sanaj problemoj, kiel ekzemple kancero, sed, kiam kancero okazis, ne facilas kompreni, ĉu la kaŭzo de la malsaniĝo ja estis la elmetiĝo al radiado aŭ alia ago, kiel fumado.\n\nLa Monda Organizaĵo pri Sano siaflanke asertas, ke tiu katastrofo estas provokinta aŭ iel ajn provokonta la morton de 4000 homoj, kaj ke, sekve de ĝi, la ĝenerala ofteco de kancero jam pliiĝis je 3 procentoj; la sama organizaĵo argumentas, tamen, ke la ĉefaj problemoj por la publika sano estas la psikologia deprimiĝo por tiuj devigitaj forlasi la domon en la poluitaj areoj, samkiel la plimalboniĝo de ilia ekonomia kondiĉo, kaŭzita de tiu transloĝiĝo.\n\nOni ankaŭ atentigas pri la emo, komuna al multaj uloj, pritimi malsanojn surbaze de nur imagaj simptomoj. Aliflanke, fakuloj de tiel nomata Academy of Science (Akademio de Scienco) en Novjorko rimarkas, ke la Internacia Atom-Energia Agentejo (IAEA) kaj la Monda Organizaĵo pri Sano, inter aliaj, grandparte subtaksis aŭ tute malagnoskis la rezultojn de multaj esploroj plenumitaj de sciencistoj el orienta Eŭropo. Ili aldone kalkulis, ke pli ol 985 000 homoj jam mortis kiel rezulto de la akcidento en Ĉernobilo.\n\nLa plej maltrankviliga aspekto estas, ke la plimulto de la radioaktiva materialo plu kuŝas ene de la reaktoro. Ĝi estas protektita de „sarkofago” ŝtala kaj betona, konstruita kiel portempa solvo tuj post la katastrofo. Tamen tiu ujo estas laŭgrade difektiĝanta kaj el la centralo ja elfluas kelke da radiado. Oni do planis instaladon de nova uja strukturo ĝis la fino de 2015, kio protektos la ĉirkaŭan medion kaj la homan sanon dum tuta jarcento.", "author": "Roberto PIGRO", "categories": ["Aktuale", "RADIOAKTIVECO", "Malvarmiga akvo"], "audio_links": null}
{"url": "https://www.monato.be/2015/011523.php?p", "title": "Ĉu finiĝis la postmilita periodo?", "published": null, "content_text": "Ĉi-jare, en 2015, okazas tutmonde ceremonioj por memorigi la 70an datrevenon de la fino de la dua mondmilito kaj de la liberigo el faŝismo kaj koloniismo. Kaj en Eŭropo kaj en Azio politikistoj kaj gvidantoj de la koncernaj landoj kuniĝas por ne forgesi la militon kaj por ĵuri kunlabori por monda paco.\n\nKvankam veras, ke en la nuna mondo daŭras bataloj kaj konfliktoj, almenaŭ kelkloke ja videblas provoj limigi suverenajn rajtojn cele al komuna agado, ekzemple Eŭropa Unio. Membroj saĝe pritraktis la finon de la milito, ne plu luktante, sed diskutante.\n\nKia, tamen, estas la situacio en orienta Azio? Ĉu finiĝis la postmilita periodo? Tute ne. La cikatroj de la dua mondomilito ankoraŭ videblas, eĉ doloras kaj sangas. Ekzemple, la korea duoninsulo restas duonigita inter norda kaj suda partoj kaj daŭre minacas nuklea konflikto.\n\nRilate Japanion, la ĉefrolulon en la invada milito en Azio, ankoraŭ ekzistas teritoriaj insulo-disputoj kun tri najbaraj landoj, Ĉinio, Koreio kaj Rusio. Tiaj landaj problemoj estis ĝenerale solvitaj kadre de la sanfranciska pactraktrato de 1951, kiam Japanio fordonis ĉiujn teritoriojn, kiujn ĝi forrabis aŭ alimaniere akiris.\n\nSed nek Ĉinio, nek Koreio, nek Rusio partoprenis la kunsidojn en Sanfrancisko kaj do ne subskribis la traktaton. Ili poste kaj aparte starigis rilatojn kun Japanio, tamen la teritoriaj disputoj ankoraŭ pendas. Kaj dume en tiuj ĉi landoj furiozas naciismo, kio ne ebligas seriozajn traktadojn por solvi la situacion.\n\nPer la traktato Japanio ŝajne regajnis sian suverenecon kaj do sendependiĝis. Al Unuiĝintaj Nacioj (UN) ĝi aliĝis en 1956. Sed verdire la sendependiĝo estis nur supraĵa, ĉar daŭre okupis la landon Usono.\n\nSubskribitaj estis la traktato pri sekureco inter Japanio kaj Usono kaj la akompana traktato pri la statuso de la usona armeo en Japanio. Ili pli pezas ol la japana konstitucio. Rezulte ekzistas 132 usonaj militbazoj kaj ĉ. 50 000 usonaj militpersonoj en Japanio. Ili ĝuas eksterteritoriajn rajtojn, tiel ke ekzemple la japana polico ne povas prienketi krimojn de usonaj soldatoj sen konsento de usonaj aŭtoritatoj.\n\nEn la gubernioj Tokio kaj najbara Kanagawa troviĝas grandegaj bazoj: la aerbazoj Yokota kaj Acugi kaj la haveno de Yokosuka, la hejma haveno de usona aviadilportanta ŝipo. Por tiuj aerbazoj Usono okupas vastan aerspacon etendiĝantan de la okcidenta parto de Tokio al la najbaraj ok gubernioj je alteco de 2400 m - 7000 m. Japanaj aviadiloj devas akiri permeson de la usona aerarmeo por flugi en tiu ĉi aerspaco, kio ne eblas al komercaj aviadilo-kompanioj.\n\nDo ĉiuj flugoj el la flughaveno Haneda, Tokio, al la okcidento, inkluzive de Osaka, Kyushu, Koreio kaj Ĉinio, devas ekflugi orienten, kaj poste turni sin okcidenten. Pro tiu ĉirkaŭiro komercaj aviadilaj kompanioj perdas jare ekvivalenton de pli ol 200 milionoj da eŭroj.\n\nUsonaj militaviadiloj, kiuj de- kaj al-teriĝas, ne flugas super la domojn de usonaj militpersonoj, sed super tiuj de japanoj. Tio estas diskriminacio kaj grava atenco kontraŭ la homaj rajtoj. La damaĝo severas en Okinavo („Sendependiĝo – ĉu senbaza?” MONATO 2015/4, p.8).\n\nOkinavanoj kaj aliaj japanoj petis la Konsilion pri Homaj Rajtoj de UN, ke ĝi agu. Tamen tiuj petoj ne estas akceptitaj pro artikolo 107 de la UN-ĉarto kaj la laŭa statuso de Japanio kiel dummilita malamika ŝtato.\n\nJapanio pagas 20 % de la tuta buĝeto de UN, plej multe post Usono, sed ankoraŭ estas traktata kiel triaranga ŝtato. En 1995 la Ĝenerala Asembleo de UN decidis per pli ol du-triona plimulto aboli la artikolojn pri malamikaj ŝtatoj (Germanio, ekzemple, ne plu estas tiel konsiderata).\n\nTamen por ratifi la decidon necesas la apogo de du trionoj de la membro-ŝtatoj, inkluzive de ĉiuj anoj de la Sekureca Konsilio, kio longe daŭros.", "author": "ISIKAWA Takasi", "categories": ["Aktuale", "JAPANIO", "Disputoj"], "audio_links": null}
{"url": "https://www.monato.be/2015/011524.php?p", "title": "Nova fakejo vid-al-vide de renoma eldonejo", "published": null, "content_text": "Dum kelka tempo, en la angla urbo Oksfordo, oni povis observi viglan konstruadon en la strato Walton, vid-al-vide de la renoma eldonejo Oxford University Press . Nun, finfine, aperas tie nova kaj nekutima konstruaĵo, kiu igas homojn scivolaj. Kio ĝi estas? Temas pri la plej juna „ido” de la oksforda universitato, pri la nova hejmo de Blavatnik School of Government (Esperante: Lernejo Blavatnik pri Regado), loko, kie kunfandiĝas multnacia kapitalisma agado, filantropia bonkoreco kaj scienca studado.\n\nLa fakejo estis fondita en la jaro 2010 kiel internacia scienca institucio, kiu celas al mondo pli bone gvidata, servata kaj regata. Laŭ aserto de universitata informisto, ĝiaj studentoj (38 en 2012, 120 en 2015) plibonigos tutmonde kaj la kvaliton de registaroj kaj ilian publikan politikan agadon, pere de instruado, esplorado kaj partoprenado. Ĉio ĉi eblas danke al malavara donaco fare de Leonard Blavatnik. Naskiĝinte en la urbo Odeso kaj kreskinte en Moskvo, li poste fariĝis usona civitano kaj estas nun rigardata kiel la plej riĉa homo vivanta en Britio.\n\nKiel entreprenisto kaj bonfaranto, kiu plenumis siajn studojn en la universitatoj Harvard kaj Columbia, li akiris sian monon pere de tutmondaj industrioj interalie en la fakoj mina, kemia kaj telekomunika. Lia propra kontribuo al la nova lernejo estis 75 milionoj da pundoj (proksimume 102 milionoj da eŭroj aŭ 114 milionoj da usonaj dolaroj).\n\nĜis nun la centro okupis tri malsamajn lokojn. La nova konstruaĵo, kiu oficiale malfermiĝos ĉi-aŭtune, estos hejmo por la tuta fakejo. Ĝin dizajnis la mondfama arkitekturejo Herzog and de Meuron , kiu famiĝis interalie pro la dizajno de la pekina sporta stadiono en 2008. La impresa konstruaĵo estis speciale dizajnita por ebligi liberajn diskutadon, interagadon kaj kunlaboradon. Ĝi enhavos grandan prelego-teatron kaj lernoĉambrojn, de diversa grandeco, ekipitajn per plej modernaj teknologioj. Nefermita forumo (angle: open forum ) aparte invitos pro sia abunda natura lumo. Ĉi tie estos spaco por ekspozicioj, diskutoj kaj prezentoj.\n\nCetere la tuta entrepreno meritas atenton pro siaj ekologiaj ideoj. Hejtado kaj freŝaerprovizo funkcios plej energiŝpareme. Oni utiligos sunpanelojn kaj geotermian energipumpilon. La pluvakvo, siavice, estos kolektata. Jen, sume, plia lumturo en la medio de universitata instruado.", "author": "Jens SPILLNER", "categories": ["Aktuale", "BRITIO", "Malavara donaco"], "audio_links": null}
{"url": "https://www.monato.be/2015/011525.php?p", "title": "Junaj demandoj por maljunaj socioj", "published": null, "content_text": "En 2012 la plej granda farejo de paperaj vindaĵoj en Japanio raportis, ke la produktado de vindotukoj por maljunuloj superas tiun por beboj. Tiel maljuniĝas la japana socio. En 2060 du el kvin japanoj (39,9 %) estos 60-jaraj aŭ pli.\n\nHodiaŭ maljuniĝas la popolo de multaj evoluintaj landoj, tamen nenie pli rapide ol en Japanio. Fakuloj nomas socion, kies loĝantaro pli-ol-65-jara atingas 14 % de la tuta popolo, „maljuna socio”, kaj ĉe 21 % „supermaljuna socio”.\n\nJapanio bezonas nur 13 jarojn por fariĝi supermaljuna socio, dum Germanio bezonas 41, Francio 44 kaj Britio 54 jarojn. Ĉi tiu rapida ŝanĝo, en kiu la popolo maljuniĝas, donas malluman, eĉ mornan perspektivon pri la estonteco, kaj prezentas problemojn malfacile solveblajn.\n\nĈar multaj maljunuloj ne povas vivteni sin en sia domo, kaj familianoj ne povas ilin apogi, ili volas aŭ devas loĝi en maljunulejoj. Sed pro manko de maljunulejoj, nun en Japanio pli ol duonmiliono atendas por esti akceptitaj en tiuj ĉi relative malaltkostaj vartejoj.\n\nKrome mankas prizorgantoj kaj flegistoj, ĉar salajroj kaj laborkondiĉoj en maljunulejoj ne bonas. Antaŭvideble, laŭ la japana bonfara ministerio, en 2025 mankos ĉirkaŭ 300 000 flegistoj kaj aliaj helpantoj. Alia problemo: la nombro de maljunuloj suferantaj pro demenco aŭ Alzheimer-malsano.\n\nLeviĝas la demando, kiu ne nur fizike, sed ankaŭ finance subtenos maljuniĝantan popolon. En 1960 unu emeriton subtenis 11,1 pli junaj homoj (inter 20 kaj 64 jaroj). En 2025 estos nur 1,8 „junuloj” por ĉiu emerito. Nun oni demandas sin, kiel la japana socio povos elteni tian ŝarĝon.", "author": "ISIKAWA Takasi", "categories": ["Aktuale", "JAPANIO", "Vartejoj"], "audio_links": null}
{"url": "https://www.monato.be/2015/011527.php?p", "title": "Bela vestaĵo", "published": null, "content_text": "Mi gratulas vin pro la grafike belaspekta maja numero de nia kara revuo MONATO . Nun, krom bona enhavo, ĝi havas ankaŭ belan vestaĵon.", "author": "Benedito DE PAULA", "categories": ["Aktuale"], "audio_links": null}
{"url": "https://www.monato.be/2015/011528.php?p", "title": "Libro pri kunsento", "published": null, "content_text": "Fine de 2014 aperis en Slovakio La libro pri kunsento (ISBN 978-80-8149-027-9). La 223-paĝan volumon verkis Milan Šišmiš [ŝiŝmiŝ]. Ĝia subtitolo tekstas Tradicioj kaj personoj (ne nur) de la slovaka vegetarismo .\n\nLa libro estas dividita en ses ĉapitrojn, kiuj pritraktas diversajn temojn de vegetarismo. Leganto trovas tie verajn kaj ankaŭ ridigajn rakontojn, mallongajn citaĵojn, fotojn ktp, kiuj enkondukas la historion de vegetarismo en Slovakio kaj en la mondo.\n\nFakuloj taksas la volumon (haveblan nur en la slovaka lingvo) valora konsultlibro. Ĝi estas verkita en facila lingvaĵo sed laŭ dinamika maniero. Ĝin eldonis Slovaka Nacia Biblioteko kaj Nacia Biografia Instituto en la urbo Martin.\n\nMenciita estas la Tutmonda Esperantista Vegetarana Asocio (TEVA), la slovaka magazino Esperantista Vegetarano , kaj la nomoj de slovakaj esperantistoj-vegetaranoj (Peter Baláž, Ján Maliarik, Stano Marček, Albert Škarvan, Arnošt Váňa).", "author": "Julius HAUSER", "categories": ["Aktuale", "VEGETARISMO", "Dinamika"], "audio_links": null}
{"url": "https://www.monato.be/2015/011530.php?p", "title": "Pinta renkontiĝo", "published": null, "content_text": "Sekureco de energi-fontoj, klimato-politiko kaj ekonomia kresko troviĝis inter la ĉefaj temoj traktataj dum somera pintkunveno de la ĉefministroj de la Viŝegrada Grupo, aŭ V4, konsistanta el Ĉeĥio, Hungario, Pollando kaj Slovakio.\n\nKun la franca prezidanto François Hollande ili diskutis la komunan sekurecan kaj defendan politikon de Eŭropa Unio (EU) kaj la sekurecan situacion en Ukrainio. Diskutataj estis ankaŭ enmigrado kaj la financaj problemoj de Grekio. La kunsido okazis en la slovaka ĉefurbo Bratislavo en junio.", "author": "Julius HAUSER", "categories": ["Aktuale", "INTERNACIAJ RILATOJ"], "audio_links": null}
{"url": "https://www.monato.be/2015/011532.php?p", "title": "Kial tiom da fotoj?", "published": null, "content_text": "Mi legis kun intereso la junian numeron de MONATO , precipe la artikolojn pri la persona instigilo kaj pri la Loreta Vojo. Belaj koloraj fotoj (ne nur front-paĝe!), sed kial tiom grandaj? Krome mi rimarkis, ke ne pli ol 12 personoj kontribuis, el kiuj la ĉefredaktoro kaj Roberto Pigro (dufoje). Ĉu mankas al MONATO kontribuantoj kaj kontribuaĵoj?", "author": "Pierre GROLLEMUND", "categories": ["Aktuale"], "audio_links": null}
{"url": "https://www.monato.be/2015/011533.php?p", "title": "Gratuloj", "published": null, "content_text": "Oni ĵus enmanigis al mi la majan numeron de MONATO . Dankon pro la sendado. Kaj krome, ĝi estas belega! Gratulojn!", "author": "Alberto GARCíA FUMERO", "categories": ["Aktuale"], "audio_links": null}
{"url": "https://www.monato.be/2015/011534.php?p", "title": "Simpla kalkulo", "published": null, "content_text": "Grava principo de MONATO estas, ke kontribuantoj traktu propralandajn aferojn. Mi, laŭradika germano apud la franca landlimo kun dugeneracia antaŭscio, neniam aŭdacus skribi pri Grekio. Sed jam delonge la ĉiutagaj frumatenaj novaĵoj puŝis min al la komputilo.\n\nTamen mi rezistis ĉiutagan efemeran komentadon neniam aktualan por nia magazino, dece atendante la solvon de la greka tragedio. Ankaŭ en la nunaj tagoj, fine de junio, ne videblas fino. Evidentiĝas nur kulmino de nesolvebla krizo, eble eklipsa punkto (denove greka pruntovorto).\n\nLa hodiaŭa informo estis, ke post la eŭropa internministra konferenco, kiu rifuzis novajn trukoprovojn deflanke de la greka registaro, por Germanio restos porgreka garantio de 80 miliardoj da eŭroj (el la tiulandaj ŝuldoj de entute 320 miliardoj).\n\nEstu feliĉa, se vi ne estas eŭropano. Se ne, kara eŭropa kuncivitano, bonvolu kalkuli kun mi: 80 miliardoj dividite per 80 milionoj da germanlandaj loĝantoj sekvigas 1000 eŭrojn por ĉiu persono, certe ne pluse. Kaj tiu kalkulo rajtigas min skribi pri Grekio, ĉar ĝi koncernas min.\n\nSimpla kalkulo por via estonteco sub la sanktaj signoj de Bruselo: dividu la miliardojn per mil, kaj vi vidas la milionojn da eŭroj, kiujn vi bezonas rilatigi al la loĝantoj de via lando. Tiam vi scias, kiom da ŝuldoj via registaro surmetos sur vian dorson nur por tiu ĉi eta afero aktuale diskonigita. Kaj pripensu, ĉu vi kiel ordema civitano volas tian politikon.\n\nCetere, la konduto de la greka registaro, kiu laŭte parolas pri la digno kaj la honoro de la greka popolo, kvankam temas nur pri ŝuldoj kontrakte repagendaj, senhonorigas ĉiun eŭropan civitanon, kiu ne pretendas, ke iu alia transprenu la proprajn ŝuldojn.\n\nKaj ankaŭ la aliaj registaroj en EU simile senhoneste agadas, daŭre dorlotante malbonkondutan membron. Krome, en Eŭropo estas pluraj landoj, kiuj pene sanigis sin mem, kaj aliaj, kiuj estas ankoraŭ en pli mizera stato ol la greka ŝtato.\n\nĈiu humanisme edukita eŭropa burĝo povas nur miri, ke la hodiaŭaj grekoj kredas, ke por la laŭdira lulilo de la demokratio validu aliaj reguloj ol por la cetera mondo. Jes ja, Eŭropo estas kulture ligita terpeco jam de tri jarmiloj.\n\nSed se oni vere intencas starigi funkciantan ekonomian eŭropan pakton, tiam regu reguleco, sincereco kaj honesteco, por ĉiu nedisputeblaj.", "author": "Franz-Georg RöSSLER", "categories": ["Aktuale", "OPINIO"], "audio_links": null}
{"url": "https://www.monato.be/2015/011537.php?p", "title": "Faŭsto hodiaŭ", "published": null, "content_text": "La faŭsta dilemo hodiaŭ verdire ĉieas. De ĉiuj anguloj vokas, alloge palpebrumas diversformaj revoj pri io granda, io pli.\n\nMono senĉese bruas. Loterioj, terure alte salajrataj sportistoj aŭ filmaktoroj, la pli kaj pli dominanta plago de spekulado, la senĉesa priekonomia gurdado de politikistoj. La bruo de televido, de kinostelaj amoj, tritagaj youtube -famuloj.\n\nLa perfida allogo de la ŝtata povo. La ĉiopova tento de „sekurecaj” agentejoj, komputilaj manipulantoj, misinformaj „servoj”. La sirena alvoko de ĉarlatanaj religiaj misgvidantoj ktp, ktp. Ni vivas tagon post tago skuataj, premataj, se ne taŭzataj, de tiuj mil voĉoj, tiroj, puŝoj, karesoj, tuŝetoj.\n\nVerdire nenio esence novas en ĉio ĉi. Sed la skalo, kiun atingas nun la tuta fenomeno, ne imageblis en antaŭaj epokoj.\n\nNi vivas, mi dirus, en baze kaj esence faŭsta epoko. Eĉ la scienco ne eskapas la ondegon – aparte ĉar nia ampleksiĝanta konaro kerne rolis kaj rolas en la estiĝo mem de tiu ĉio-platiganta torento.\n\nPri ĉio ĉi, tamen, kion diri, kio ne estus mem parto de ĝi? Kiel alternativi, subeniri, liberiĝi, sen fariĝi nur unu plia pepeto meze de la milvoĉa koruso? Eble ĝuste en tio troviĝas la vera nuntempa faŭsta turmento.\n\nAtentu tamen, ke la deziro de „io pli” estas en si mem neniel malestiminda. Male, ĝi fundamentas en la homa koro. La paradokso estas, ke el ĝi fontas la plej alta kaj plej terura en la homa konduto.\n\nTamen kiom el ni kapablas sufiĉe klare percepti la diversajn fadenojn de sia propra koro, por povi almenaŭ iugrade, iusence seniĝi de sklaveco? Kaj, ho ve, ĉu eble tiu deziro mem estus nur unu plia reveto inter la miloj kaj miloj?", "author": "Francisko LORRAIN", "categories": ["Aktuale", "OPINIO"], "audio_links": null}
{"url": "https://www.monato.be/2015/011538.php?p", "title": "Ambicia plano", "published": null, "content_text": "Litovaj politikistoj subite rimarkis, ke draste malgrandiĝis la enlanda loĝantaro. En 2001 oni kalkulis 3 483 972 personojn, sed komence de 2015 temis pri nur iom pli ol 2 921 000. La kialoj estas elmigrado kaj malgranda naskokvanto.\n\nEn la litova parlamento la estroj de ses politikaj partioj subskribis interkonsenton pri elmigrado. Celate estas, ke en la jaro 2025 vivu en Litovio 3,5 milionoj. Tio signifas, ke elmigrado estu malaltigita de 18 al 9 elcentoj.\n\nSamtempe oni strebos krei longdaŭran programon por atingi pozitivan bilancon inter elmigrado kaj (re)enmigrado. Nepras krei favorajn kondiĉojn, kiuj instigu elmigrintojn reveni, labori kaj vivi en sia lando. Laŭ la interkonsento: „La nuna elmigrado fatale minacas detrui la rilatojn inter homoj kaj de la patrujo”.\n\nLa interkonsenton ne subskribis la opoziciaj partioj. La estro de la parlamenta konservativa frakcio Andrius Kubilius kritikis la dokumenton. Li taksis ĝin ridinda, aparte por afero tiom grava.", "author": "LAST", "categories": ["Aktuale", "LITOVIO", "Reveni"], "audio_links": null}
{"url": "https://www.monato.be/2015/011544.php?p", "title": "Popolo 1, Eŭropa Unio 0", "published": null, "content_text": "„Damne ... mi ne plu volas aŭdi pri Grekio.” Jen la vortoj de usonano, en kies lando mi gastas kaj kie mi nun enkomputiligas ĉi tiujn liniojn. Facile imageblas, ke ne nur usonanoj tiel opinias. Ankaŭ multaj eŭropanoj, kies gazetoj (se tiujn ili entute legas) same kiel la televidaj kaj radiaj novaĵelsendoj jam de semajnoj plenas je opinioj, fojfoje malpli ol je faktoj.\n\nTamen por eŭropanoj gravas la krizo en Grekio – ne nur por tiuj, kiuj ĉiutage uzas eŭrojn, kaj demandas sin eventuale ne ĉu, sed kiamaniere la valuto eltenos, sed ankaŭ por tiuj, kies registaroj kaj bankoj pruntedonis monon al Grekio.\n\nEkonomiko, almenaŭ al ne-ekonomikistoj, estas komplika, mistera afero. La skota verkisto Thomas Carlyle [kalajl] nomis ĝin „scienco morna”. Ŝerce, aŭ eble ne tute, oni diras, ke kieas kvin ekonomikistoj, tieas ses opinioj. Do eble ankaŭ ekonomikistoj taksas sian sciencon, se ne morna, do komplika kaj almenaŭ iom mistera.\n\nPro tio, eble, la krizo estas simpligita kaj komprenebligita, kvazaŭ temus pri futbal-matĉo. Jen unuflanke la heroa, kuraĝa sed subfinancata greka teamo, kun ludantoj apenaŭ trejnitaj; jen aliflanke la potenca, riĉega eŭropa teamo, kun konataj punŝotistoj kiel Merkel kaj Hollande.\n\nKaj, kiam venkis en la referendumo la 5an de junio la grekoj, kaj maldece fingrumis al la eŭropa teamo, indikante, ke ili ne plu volas ludi laŭ la eŭropaj reguloj, ekhurais la fejsbukaj spektantoj.\n\nGrekoj parolis (kvankam voĉdonis nur duono de la popolo) ne nur por si, sed ankaŭ por opresata, subtretata kaj finance ekspluatata eŭropa popolo, jubilis la komforte enfoteligita fejsbukanaro. Hura! Popolo 1, Eŭropa Unio 0.\n\nSed futbalo ĝi ne estas. Kaj rigardi ĝin tia bagateligas la tutan malfeliĉan aferon. Kial, kiel argumentas en ĉi tiu numero nia germana korespondanto Franz-Georg Rössler, liaj samlandanoj (kaj ne nur) konstante per siaj impostoj financu grekojn, kiuj ŝajne, kvankam finance draŝataj, malemas entrepreni fiskajn kaj aliajn reformojn? Reformoj, cetere, kiujn landoj en similaj, sed ne tiom ekstremaj pozicioj, kiel Irlando, senbrue englutis?\n\nAliflanke, kial EU ne pli entuziasme kaj malavare intervenis? Per eble ne tute fidinda fonto mi informiĝis, ke Grekio bezonas ekvivalenton de 370 miliardoj da dolaroj. Tamen la registaroj (t.e. impostopagantoj, do vi kaj mi) preskaŭ senlime subvenciis bankojn kaj aliajn financajn institutojn por ilin savi: 2513 trilionoj por Citybank , 2041 por Morgan Stanley , 1344 por Bank of America – 354 bilionoj eĉ por Deutsche Bank .\n\nVerdire nek grekaj politikistoj nek EU gloron rikoltas pro la disputo. Ili ambaŭflanke nutras la miopajn ambiciojn de tiuj, kiuj volas frakasi la union, detrui la eŭron, kaj reveni al epoko de malgrandaj ŝtatoj, eterne militantaj.\n\nEvidente, la unio ne estas perfekta. Neniu sistemo politika perfektas. Tamen anstataŭ hurai kaj jubili el la sekureco de niaj fejsbuk-paĝoj, ni eŭropanoj kunlaboru por la eterna ben' de ni ĉiuj.\n\nJa pli facile skrib- ol realig-eble ...", "author": "Paul GUBBINS", "categories": ["Aktuale"], "audio_links": null}
{"url": "https://www.monato.be/2015/011587.php?p", "title": "125 jarojn Esperanto en Munkeno", "published": null, "content_text": "Germana Esperanto-Kongreso en Munkeno (13.5. – 16.5.2016) kaj samtempe la Esperanto-Klubo Munkeno festos 125 jarojn Esperanto en Munkeno per bavara vespero kun vespermanĝeto. Detalan informon vi trovos je: www.kongreso.de aŭ kontaktu rekte LKK: kon16@esperanto-muenchen.de", "author": null, "categories": ["Aktuale"], "audio_links": null}
{"url": "https://www.monato.be/2015/011590.php?p", "title": "De kie ni venis? Kien ni iras?", "published": null, "content_text": "LERNU LA ĜOJON DE VERA KRISTANISMO. Ricevu senpagan Biblion kun Studkurso www.carelinks.net/eo .", "author": null, "categories": ["Aktuale"], "audio_links": null}
{"url": "https://www.monato.be/2016/011829.php?p", "title": "Templa Monto tamen juda", "published": null, "content_text": "Unesko ĵus voĉdonis pri rezolucio, kiu neas la ligojn inter la juda religio kaj la Templa Monto en Jerusalemo. 24 landoj voĉdonis por la rezolucio, 6 kontraŭ kaj 26 landoj sin detenis. Unesko do opinias, ke historiajn faktojn oni povas ŝanĝi per voĉdono!\n\nEn la centro de Romo, en la Arko de Tito en Romo, konstruita en la jaro 82 post la naskiĝo de Jesuo (nia komuna nuntempa kronologio), estas bareliefo por memorfesti la detruon de la juda templo dek jarojn pli antaŭe. En tiu bareliefo estas klare videbla la 7-braka kandelingo, la plej malnova simbolo de la hebrea popolo. La Arko, konstruita 500 jarojn antaŭ la naskiĝo de Islamo, estas nur unu el la miloj da artefaktoj kaj skriboj dokumentantaj la trimiljaran historion de la judismo en Jerusalemo. La rezolucio estas honto por Unesko kaj por la resto de la mondo.", "author": "Tuvia ROSENBERG", "categories": ["Aktuale"], "audio_links": null}
{"url": "https://www.monato.be/2017/011944.php?p", "title": "Restaŭri dentojn per praĉeloj", "published": null, "content_text": "Britaj esploristoj identigis medikamenton, kiu ebligas regeneri la dentojn el la eno al la ekstero, malpliigante la neceson uzi artefaritajn enplantaĵojn.\n\nAntaŭe oni utiligis tiun kuracilon dum klinikaj provoj, kiuj rilatis al la malsano de Alzheimer. Nun tamen ŝajnas, ke ĝi ja plibonigas la naturan dentan kapablon sin sanigi. Ĝi funkcias aktivigante praĉelojn ene de la dentpulpa centro. Ĉi tio okazigas, ene de la damaĝita areo, regeneron de la malmola dentino, kiu estigas grandan parton de ĉiu dento.\n\nLaŭ la sciencisto Paul Sharpe, ĉefaŭtoro de la esploro, la simpleco de ĉi tiu noviga metodo igas la koncernan medikamenton ideala kiel denta produkto, per kiu oni povas nature kuraci egajn kavojn, donante protektadon al la denta pulpo kaj kaŭzante samtempe la restaŭradon de la dentino. „Aldone la sukcesa utiligo de tiu kuracilo, kiun oni estis jam testinta dum klinikaj provoj koncerne la malsanon de Alzheimer, montras la realisman eblon, ke oni ĝin akiros kaj rapide plenumos tiuspecan traktadon ene de klinikoj”, precizigis Sharp, kiu interalie laboras ĉe la prestiĝa King's College (KCL) de Londono.\n\n„Dum la traktado de profundaj kariaj lezoj estas ekspluatata nova biologia vidpunkto por restaŭri la dentojn: oni stimulas la naturan formadon de la dentino, kiu riparas damaĝojn per la mobilizado de praĉeloj kuŝantaj en la dentopulpo. Oni uzas kolagenajn bio-malkomponeblajn spongojn, klinike aprobitajn, por apliki dozojn de la medikamento Tideglusib . Tio helpas kaj akcelas la procezon, per kiu nature formiĝas dentino, ĝis plena restaŭrado de dento trafita de kario. La dentino anstataŭas la degraditan spongon, okazigante plenan kaj efikan naturan riparadon”, klarigas la respondeculoj de la enketo en la revuo Scientific Reports .\n\nDum la testa periodo oni provis tiun metodon en ronĝuloj, atingante favorajn rezultojn. La aŭtoroj konkludis, ke Tideglusib estas kapabla krei dentan emajlon kaj naturforme plenigi la truojn kaj la kavojn. Ili opinias, ke la priskribita procedo povus anstataŭi multe da aliaj tradiciaj metodoj por kuraci dentojn.\n\nLa Monda Organizaĵo pri Sano (MOS) kalkulas, ke kvin miliardoj da homoj tutmonde spertas dentajn kariojn. „La doloroj, la dentaj abscesoj, la plurspecaj problemoj dum la maĉado, la falo de dentoj kaj la ekzistado de dentoj damaĝitaj aŭ senkoloriĝintaj havas gravajn sekvojn en la ĉiutagaj vivo kaj bonfarto de homoj”, substrekis Erik Petersen, kunordiganto de internacia programo pri la sano de buŝo kaj dentoj.", "author": "Juan Carlos MONTERO MEDINA", "categories": ["Aktuale", "MEDICINO", "Dentino"], "audio_links": null}
{"url": "https://www.monato.be/2017/011955.php?p", "title": "Porinfanaj manĝejoj", "published": null, "content_text": "„La neceseja papero estas iomete dolĉa. Ni manĝis ĝin, kiam ni estis malsataj kaj la patrino malfruiĝis”, diris filino 9-jara kun sia fratino (8-jara), kies patrino estas 30-jara kaj laboras kaj sola vartas ilin.\n\nLastatempe enfokusiĝis la fakto, ke tre multe da infanoj estas en malriĉaj kaj mizeraj situacioj.\n\nLaŭ la ministerio pri bonfarto jam en 2012 unu el ĉiuj ses infanoj estas en relativa malriĉeco (vivanta sub la dua nivelo de la meza enspezo). El la infanoj kun nur unu el la gepatroj (precipe la patrino), pli ol 50 % estas malriĉaj, kio spegulas la fakton, ke precipe patrinoj ne facile trovas laboron kun sufiĉa enspezo. Evidentiĝas, ke malriĉeco estigas inter infanoj malsanon, malaltiĝon de scipovo, societemo kaj mensa stabileco.\n\nAlarmite de la stato de tiuj infanoj, multaj civitanoj ekagadis. En 2012 legomvendistino en komerca kvartalo de Tokio starigis porinfanan manĝejon, kie ŝi kun helpantoj unu fojon semajne proponas malmultekostan manĝaĵon por infanoj kaj plenaĝuloj. Sekvis fondado de tiaj manĝejoj tra la tuta lando; en la fino de 2016 troviĝis pli ol 300 manĝejoj.\n\nKompreneble inter ili diferencas la mastrumaj manieroj. Ekzemple, manĝolokoj estas kafejoj, komunumaj institucioj, temploj, ordinaraj vendejoj ktp. La kotizoj por infanoj varias de senpage, 200 (1,65 eŭroj) ĝis 300 enoj. Plenaĝuloj pagas de 300 ĝis 600 enojn. Ankaŭ la ofteco varias: multaj malfermiĝas dufoje en monato, sed kelkaj malfermiĝas unufoje semajne. Ofte terkultivistoj kaj komercistoj donacas aŭ malmultekoste vendas legomojn kaj materialojn.\n\nEstas preskaŭ neeble inviti nur malriĉajn infanojn al tiuj manĝejoj, kio certe kreus bazon de nova diskriminacio. Do, preskaŭ ĉiuj porinfanaj manĝejoj bonvenigas ĉiujn infanojn. Plie ili celas ne nur doni nutraĵon, sed ankaŭ lokon, kie infanoj, junuloj kaj maljunuloj, kune kaj gaje manĝu kaj interkomunikiĝu. En iuj manĝejoj studentoj volonte prizorgas infanojn kaj helpas ilin rilate iliajn hejmtaskojn antaŭ la manĝado.\n\nDum tute ne sufiĉas la registara politiko por liveri al ĉiuj civitanoj tiun minimuman nivelon de sana kaj kultura vivo, kiun la konstitucio garantias, tiuj provoj de porinfanaj manĝejoj, eĉ se modestaj, estas esperigaj aferoj pri la civitana solidareco kaj helpado.", "author": "ISIKAWA Takasi", "categories": ["Aktuale", "JAPANIO", "Precipe patrinoj"], "audio_links": null}
{"url": "https://www.monato.be/2017/011961.php?p", "title": "Agloj povas kapti droneojn", "published": null, "content_text": "Post la nederlanda polico, nun ankaŭ la franca aerarmeo trejnas aglojn kun la celo „ĉasi” suspektindajn etajn telegvidatajn aviadilojn, la tiel nomatajn droneojn. La programon koncerne la ĉasadon per rabobirdoj oni efektivigas en militbazo en la komunumo Mont-de-Marsan.\n\nLa rapideco kaj efikeco de agloj povos utili por eviti akcidentojn, kiujn la pafarmiloj povos okazigi pro faloj sur loĝlokoj.\n\nFariĝas pli oftaj la aparatetoj flugantaj sub la ĉielo, ĉar tia telestirata aviadileto kapablas plenumi diversajn taskojn, ĉu por civila uzado, ĉu por militaj celoj, kiel observado kaj spionado.", "author": "Juan Carlos MONTERO MEDINA", "categories": ["Aktuale", "BESTOTREJNADO", "Avantaĝoj"], "audio_links": null}
{"url": "https://www.monato.be/2017/011963.php?p", "title": "Ĉu unulingva, unukultura, unukolora mondo? Ne, dankon", "published": null, "content_text": "Kredeble, neniam en la historio de la mondo estis tiom da miksiĝo inter unuopaj uloj el diversaj nacioj, nek iam estis tiom da migrado. En Irlando, ekde la aliĝo de ĉi tiu ŝtato al EU, la demografio draste ŝanĝiĝis. Antaŭ kelkaj jardekoj la loka loĝantaro estis preskaŭ tute homogena, sed la alveno de homoj kun plej diversaj originoj (tamen precipe el Pollando kaj baltaj landoj) aliigis iom post iom la situacion, buntigante kaj kulture pliriĉigante ĝin.\n\nNeevitebla sekvo de ĉi tiaj enmigrado kaj miksiĝo estis, ke okazis multaj interetnaj geedziĝoj. Kelkaj el tiuj kunligiĝoj daŭris, kelkaj aliaj ne. Se la geedzoj parolas la saman lingvon, havas la saman religion aŭ ideologion, kaj estas karakterizitaj de similaj interesoj kaj gustoj, ili relative malofte spertas gravajn problemojn aŭ miskomprenojn. Tamen, se la membroj de tiaj ĉi paroj venas de tute malsamaj kulturoj, kaj se iliaj gepatraj idiomoj malsamas (kaj unu el ili ne kapablas aŭ tute rifuzas lerni la lingvon de la alia), ja estas dubinde, ĉu la geedziĝo povas longe daŭri. Se naskiĝas infanoj, povas estiĝi konflikto pri la idiomo, per kiu oni parolu al la etuloj. Eĉ se ne estas malakordo en la familio, estas ne ĉiam facile decidi pri la plej konvena uzenda lingvo (aŭ lingvoj).\n\nAliflanke veras, ke tio ne nepre kaŭzas problemon. Ie legeblas, ke iama ĉefministro de Kanado, kies patro estis kebekia franclingvano, dum lia patrino estis angleparolanta, supozis en sia infana aĝo, ke ĉiu knabeto parolas la francan kun la patro kaj la anglan kun la patrino. Feliĉulo li! Bedaŭrinde, ne ĉiuj familioj tiom kontentige sukcesis harmoniigi tian lingvan malsamecon aŭ elekti paceme la plej taŭgan lingvon por paroli kun eventualaj infanoj. En sia libro Pajleroj kaj stoploj , la skota poeto Vilhelmo Auld inkludigas fragmenton kun la titolo „Intermiskompreno”. En ĝi li rakontas, ke, kiam lia unua fileto naskiĝis, li kaj lia edzino ambaŭ opiniis, ke ĉiu infano devus havi du denaskajn lingvojn. Plie Auld decidis, ke unu el tiuj lingvoj estu Esperanto. Tamen, „kiel novico en tiaj aferoj”, li konfesis, ke li havis dubojn pri la praktika aplikado de tiu ĉi decido. Al la gepatroj la malfacilaĵoj ligitaj kun tiu elekto ŝajnis grandaj. Bonŝance, la paro ricevis bonajn konsilojn deflanke de geamikoj kaj solvis iumaniere la dilemon. Vilhelmo laŭdire parolis esperante kun la infano, dum lia edzino utiligis la anglan, la plej disvastiĝintan lingvon en la regiono, kie ili loĝis.\n\nSed ne ĉiam tia aranĝo facile plenumeblas. Povas aperi nenature – kaj eĉ artefarite – komuniki, kiam unu el la gepatroj komunikas kun infano aŭ infanoj en lingvo kiun li/ŝi ne kutime uzas por babili kun la edzo aŭ edzino. Plie, infanoj kaj junuloj kutime ne ŝatas uzi lingvon ne konatan de la propraj junaj geamikoj. Eble ili sentas sin fremdaj kaj mokataj: ili volas paroli la saman lingvon kiel la samaĝuloj, aŭskulti la saman muzik(aĉ)on, porti la samajn bizarajn vestaĵojn kaj manĝi ekzakte la saman nutraĵon (prefere tiel nomatan „rapidan manĝaĵon”).\n\nEble la leganto interesiĝos legi personan sperton de la verkanto. Lia edzino naskiĝis en Britio, kie la majoritata lingvo estas kompreneble la angla; li mem naskiĝis, male, en sud-amerika lando, kie la oficiala lingvo estas la hispana. Tamen, ili ambaŭ estas skotdevenaj, do, kiam ili geedziĝis, ili decidis, ke ilia familia idiomo estu la skotgaela, kaj parolis ekskluzive tiun lingvon kaj inter si kaj kun siaj infanoj, ekde ilia naskiĝo. Dum kelkaj jaroj ili laboris en Argentino kaj la du plej aĝaj filoj vizitadis lernejon, kie la hispana estis la ununura instrua lingvo. Malgraŭ tio, ke en la hejmo ĉiuj konis kaj scipovis utiligi la gaelan, inter si la knaboj ja preferis babili hispanlingve. Kun la patro tamen ili neniam uzis la hispanan kaj, post la reveno de la familio al Eŭropo, okazis la jeno: la du knaboj dum sufiĉe longa tempo paroladis hispane, kiam ili troviĝis solaj, sed laŭgrade ili poste ŝanĝis la sintenon kaj ekuzis la gaelan; hodiaŭ ili parolas la hispanan nur tiam, kiam ili renkontas homojn el hispanlingvaj landoj aŭ troviĝas en Hispanio.\n\nInter angleparolantoj, la familio de la verkanto estis forte kritikata pro la uzado de la gaela, antikva etna lingvo de malgranda malplimulto, anstataŭ la angla. Oni asertis, ke ĉi-lasta estas pli parolata kaj pli utila, kaj esprimis la timon, ke la filoj neniam majstros la anglan, ĉar la gepatroj parolas la gaelan kun ili. (Parenteze, tia pensmaniero estas komuna en anglalingvaj medioj. Laŭ onidiro, la gepatroj de la kimra poeto Dylan Thomas ne konsentis, ke li parolu la kimran, „por ne difekti sian prononcon de la angla”.) Laŭŝajne ĉiuj kritikantoj ne komprenis, ke nuntempe oni apenaŭ povas eviti, ke la junularo lernu la anglan. Kompreneble, la filoj de la verkanto ja lernis kaj ja parolas la anglan sen malfacilo, ĉar ili konstante aŭdis, kaj plu aŭdas, la anglan (plej ofte la uson-anglan) danke al radio, televido, reto, filmoj, populara muziko kaj al la tuta ĉirkaŭaĵo. Male, precize pro la fakto, ke ili unue lernis la lingvon de siaj prapatroj, ili nun estas plurlingvaj, ĝuas aliron al diversaj kulturoj kaj trovas multajn geamikojn el diversaj landoj. Du el la tri filoj de la verkanto parolas ankaŭ Esperanton, sed pri tio oni silentu en nemovada eldonaĵo!\n\nEn Irlando estas multaj eksterlandaj familioj, kiuj en la hejmo parolas siajn proprajn naciajn lingvojn, kvankam ekstere ili devas uzi la idiomon de siaj enlandaj najbaroj kaj kolegoj. Kompreneble la plimultoj ne deziras, ke la infanoj perdu sian nacian lingvon. En iuj areoj, ekzemple, polaj infanoj estas devigataj vizitadi la lokajn lernejojn, kie ili lernas la anglan kaj la irlandan. En ĉiu semajnfino ili aldone frekventas kursojn, kie ili studas la polan kaj batalas kun ĝia kompleksa gramatiko. Same, infanoj el Rusio devas studi la rusan en sia limigita libertempo. Tio estas peza ŝarĝo por etuloj vivantaj en fremda lando. En alia lando, kie la verkanto pli frue loĝis, vivis nederlanda familio, kiu ŝajne trovis drastan rimedon. La gepatroj decidis paroli nur la anglan lingvon en la domo. Estus demandinde, ĉu tio ne fremdigus la infanojn, kiam ili eble revenos al Nederlando kaj renkontiĝos kun geavoj kaj samlandanoj. Tiu situacio ne ŝajnas akceptebla. Ĉi tia fremdiĝo observeblas en gaellingvaj regionoj de Skotlando kaj Irlando, kie la gaelaj gepatroj parolis nur la anglan kun la infanoj, kiuj tial ne kapablas kompreni la parolojn de siaj geavoj kaj aliaj parencoj, kaj nenion sciis pri sia propra kulturo kaj sia historio.\n\nŜajnas, ke en dulingvaj familioj la infanoj preferas kaj pli ofte uzas la lingvon de la patrino, kaj en tiu okazo la patro devas insisti (sen skoldi!), por ke ili parolu kun li en lia gepatra lingvo. Unu el la filoj de la artikolanto, kiu loĝas en Skotlando, havas plurlingvan irlandan edzinon, kiu parolas angle kun la infanoj, dum li mem parolas gaele al ili. Antaŭe, la knaboj pli ofte parolis angle, sed, post kiam ili iĝis lernejanoj en gaellingva lernejo, ili flue parolas ambaŭ lingvojn. Alia filo de la skribanto laboras en Germanio kaj havas bavaran edzinon. La familio, kiun ili kreis, havas ĝemelojn: knabon kaj knabinon. Ĉar la gefiloj estas junegaj, ili ankoraŭ (kaj infane) babilas nur la bavaran dialekton de la germana, kvankam la edzo parolas kun siaj gepatroj, kaj kun siaj du fratoj, nur skotgaele. Kiujn lingvojn la infanoj poste parolos, ne eblas scii. Espereble, tamen, nia mondo neniam iĝos unulingva, unukultura, unukolora!", "author": "Garbhan MACAOIDH", "categories": ["Aktuale", "OPINIO", "Interetnaj geedziĝoj"], "audio_links": null}
{"url": "https://www.monato.be/2017/011978.php?p", "title": "Doloriga vero en rivero", "published": null, "content_text": "La 16an de marto Lorenzo Vendruscolo [lorenco vendrúskolo], juna studento ĉe la universitato de Padovo, estis trovita senviva en kurbiĝo de la rivero Adda.\n\nLia foto kaj precipe liaj mallongaj buklegaj haroj estis fariĝintaj popularaj en Italio, kie oni serĉis lin ĉiuloke dum pli ol monato post gazetaraj kaj televidaj alvokoj fare de liaj afliktitaj familianoj.\n\nLa malaperon de la 24-jarulo, kiu kreskis en la nord-orienta regiono Friulo, sciigis la familio de Lorenzo unu monaton antaŭe, post la konstato de kelktaga, nekutima kaj nepravigebla silento lia.\n\nLa familianoj ne perdis sian esperon ĝis atingis ilin la novaĵo pri la makabra malkovro. Loka fiŝkaptisto kaj aliaj du personoj preskaŭ samtempe rimarkis kadavron flosantan kaj tuj interligis tiun fakton kun la malapero de juna viro en la areo, al kio la ĵurnaloj donis multe da spaco en la lastaj semajnoj.\n\nLa oficiala identigo, ne facila pro la jam progresinta putrado, eblis pro personaj dokumentoj trovitaj en liaj poŝoj.\n\nLia patro, la 55-jara Fabio Vendruscolo, estas tre konata kaj ŝatata fakulo pri klasika filologio kaj pragreka paleografio, kaj vicrektoro de la universitato de Udine. La patrino Annarosa estas radiologo.\n\nLorenzo, kiu jam de jarkvino studis kaj tre baldaŭ magistriĝus pri tiel nomataj sciencoj de la materio en Padovo, kie li vivis sola, postlasas du pli junajn gefratojn (Sebastiano kaj Margherita), samkiel multe da parencoj kaj amikoj. Al ili oni devos nun, surbaze de zorgaj ekzamenoj kaj analizoj, provi doni kredindan klarigon, ĉu temis pri perforta morto aŭ pri suicido.", "author": "Roberto PIGRO", "categories": ["Aktuale", "ITALIO", "Retrovo kaj identigo de la korpo"], "audio_links": null}
{"url": "https://www.monato.be/2017/012051.php?p", "title": "Maljuniĝo", "published": null, "content_text": "En majo ĉi-jara aperis en Slovakio la rezultoj de la censo farita en la fino de decembro 2016: la averaĝa vivdaŭro de virinoj estas 80,4 jaroj, kaj de viroj 73,7.\n\nEl 5 435 343 loĝantoj, 51,2 % estas virinoj. En la lasta jaro naskiĝis 57 557 vivaj infanoj. Okazis 29 897 geedziĝoj, kaj registriĝis 15 277 abortoj. Inter aliaj statistikaĵoj la averaĝa aĝo de akuŝantinoj estas 30 jaroj.\n\nLaŭ analizistoj la evoluo de priaĝaj datumoj tute klare montras la maljuniĝon de la slovaka loĝantaro. La kialoj estas: ŝanĝiĝo de la homa sinteno koncerne reproduktadon, malgranda naskemo de virinoj (la statistikaĵo pri la kvanto de infanoj ĉe unu patrino estas 1,48), ekonomiaj kialoj, libereco veturi, sukcesa kariero ktp.\n\nLa hungara etna minoritato estas 8,4 % de la slovaka loĝantaro, la romaa 2,0 % kaj la ĉeĥa 0,6 %.\n\nLaŭ la censo loĝas en Slovakio 69 695 eksterlandanoj. La nombro de fremdaj laboristoj estas preskaŭ 35 000 (18 200 en la jaro 2010 kaj 13 900 en 2008). La plej grandan kvanton en la labormerkato havas civitanoj de Rumanio; sekvas Serbio, Ĉeĥio, Pollando kaj Hungario.", "author": "Julius HAUSER", "categories": ["Aktuale", "SLOVAKIO", "Kelkaj ciferoj"], "audio_links": null}
{"url": "https://www.monato.be/2017/012066.php?p", "title": "Strikodo", "published": null, "content_text": "Ke strikodoj ne ĉiam estas tedaj, tion pruvis nederlanda fromaĝfabriko, kiu petole aldonis bovinon al la nigra-blanka striaro.", "author": "pp", "categories": ["Aktuale"], "audio_links": null}
{"url": "https://www.monato.be/2017/012074.php?p", "title": "50 fiŝistoj", "published": null, "content_text": "Britio planas pligrandigi sian maran teritorion tuj post kiam ĝi estos forlasinta Eŭropan Union, tiel ke multaj nebritaj fiŝistoj ne plu rajtos fiŝkapti tie. La flandra ĉefministro Geert Bourgeois tamen jam havas solvon. Li trovis komunikon en la flandra pri interkonsento el 1666 en kiu la angla reĝo Karolo la 2a deklaras, ke 50 fiŝistoj el la urbo Bruĝo havos eternan „vizit- kaj fiŝ-privilegion en la riveroj, marhavenoj kaj aliaj lokoj kaj urboj de lia lando”.", "author": "pp", "categories": ["Aktuale"], "audio_links": null}
{"url": "https://www.monato.be/2017/012081.php?p", "title": "Romano en la portugala premiita", "published": null, "content_text": "La Dublina Premio pri Internacia Literaturo estis en 2017 aljuĝita al la romano Teoria Geral do Esquecimento (La ĝenerala teorio pri forgeso) de la angolano José Eduardo Agualusa [ĵozé edŭardo agŭaluza], en la angla traduko ( A General Theory of Oblivion ) de Daniel Hahn.\n\nLa verko temas pri la vivo de Ludovika (Ludo), portugala virino, kiu en la antaŭtago de la sendependiĝo de Angolo enmurigas sin en sia apartamento, kie la piloj de ŝia radioaparato malfunkcias, lasante ŝin dum 28 jaroj sen komunikado kun la ekstera mondo. Samtempe, la vira protagonisto, nome Jeremias, sekvas, per la radio, la malfacilan lukton de la registaraj trupoj kontraŭ la malstabila alianco de la partio Unita, la Nacia Fronto, la sud-afrika armeo kaj dungosoldatoj el Portugalio, Britio kaj Nord-Ameriko. La situacio estas eĉ pli komplikita pro la interveno de la kubanoj. Do la leganto povas aprezi la simbolismon de la rakonto, kaj kontrasti la sperton de la izolita virino, Ludo, kaj la ekstera sperto de la viro, Jeremias. Plie, oni intime lernas pri la sanga kaj ĥaosa historio de la moderna Angolo.\n\nĜis la apero de la angla traduko de ĉi tiu romano, ŝajnas, ke la sola verko de portugallingva literaturo, kiu estis trovebla sur la bretoj de librovendejoj en Irlando, estis la romanoj de la brazilano Paulo Coelho. Do, certe la aljuĝo de irlanda premio al la verko de Agualuso estis granda surprizo. Oni povas nur konjekti pri la motivoj, kiuj instigis la juĝistojn en Dublino. Ĉu eble la fakto, ke en la jaro antaŭ la apero de la angla traduko okazis la centjariĝo de la ribelo, kiu kondukis al la sendependiĝo de la Irlanda Respubliko, do sento de simpatio kun la popolo de tiu antaŭa kolonio en Afriko? Eble pli verŝajna kialo estas tio, ke oni povas konstati similecon inter la sperto de Angolo kaj la egale ĥaosa kaj kruela aktuala situacio en Sirio kaj Irako.\n\nLa aljuĝintoj en Dublino estas gratulindaj pro sia elekto. Eblas ĝoji, ke (preskaŭ) ne nur la literaturo de la dominanta angleparolanta mondo estas videbla en la irlandaj librovendejoj kaj bibliotekoj. Tre bonvena estas la apero de pli kaj pli da literaturo internacia.", "author": "Garvan MAKAJ'", "categories": ["Aktuale", "IRLANDO", "Granda surprizo"], "audio_links": null}
{"url": "https://www.monato.be/2017/012085.php?p", "title": "Lakto", "published": null, "content_text": "Se iam vi vizitos Kipron, kaj ne scios, ĉu vi elturniĝos per la loka lingvo, sciu, ke almenaŭ lakton vi povos facile trovi! (Foto: ROBERTO PIGRO )", "author": "pp", "categories": ["Aktuale"], "audio_links": null}
{"url": "https://www.monato.be/2017/012123.php?p", "title": "Kroma disigo por jam disigita insulo", "published": null, "content_text": "Estas nekutime, ke eta eŭropa lando kun areo de nur 9250 kvadrataj kilometroj kaj jam pro aliaj kialoj disigita, havas eĉ malsamajn horzonojn. En Kipro estas du: unu en la norda turklingva (30 %) kaj alia en la suda greklingva (70 %) partoj de la insulo.\n\nĈiun printempon oni adoptadis la someran horon, kaj post kelkaj monatoj (en septembro/oktobro) ĉi-lasta, se tiel diri, pludonis la „torĉon” denove al la vintra, kio okazas en plej multaj ŝtatoj de Eŭropo kaj de aliaj kontinentoj. Ŝanĝo tiurilate okazis neatendite en la 8a de septembro 2016, kiam la turka registaro decidis ne plu revenigi sian landon fine de oktobro al la vintra horo, sed utiligi la someran horon dum la tuta jaro.\n\nTurkio estas la sola lando, kiu rekonas la ekziston de la sinnomanta Turka Respubliko de Norda Kipro (rezulto de invado okazinta en 1974). Do Turkio konsideris kompreneble, ke la decido, kiun ĝi prenis por si mem, validu ankaŭ por la malgranda turklingva parto de Kipro, la nord-orienta areo de la insulo. Ĝin la turkoj efektive rigardas kiel sian teritorion spite al ĝia formala sendependeco. Ekzemple la „Turka Respubliko de Norda Kipro” uzas la turkan flagon kun inversigitaj koloroj, sed la uzata valuto estas la sama.\n\nTamen la lokaj turk-kipraj loĝantoj ne plezure akceptis la tujan hormodifon, unue ĉar ili deziras havi la saman horon kiel en la respubliko Kipro (plenrajta membro de EU ekde 2004); due ĉar, laŭ pluraj politikistoj, oni absolute ne volas, ke dum la vintro la infanoj piediru lernejen en totala manko de lumo.\n\nLaŭ asocio de lokaj instruistoj io tia pro didaktikaj kialoj evitendas. Aldone dum la lerneja jaro 2016/17 kelkaj turk-kipraj infanoj estis puŝfaligitaj de aŭtomobilistoj, kiuj ne vidis ilin survoje, pro tio, ke je la sepa kaj duono aŭ eĉ je la oka matene la suno ankoraŭ ne estas leviĝinta. Do utiligi la someran horon en vintro estas danĝere dum la unuaj horoj de la tago.\n\nLa turka politikisto Serdar Denktaş sciigis, ke ankaŭ ĉi-foje la somera horo daŭre validos en la vintraj monatoj. Laŭ li tio kontentige okazis unuafoje pasintjare. Oni havas unu plian sunan horon en la posttagmezo, kio estos avantaĝa pro turismaj kialoj kaj por garantii rimarkindan ŝparadon de energio ankaŭ en la malvarmaj sezonoj.\n\nTamen la turk-kipra estraro – per Sibel Siber 1 – anoncis, ke ĝi havas grandajn rezervojn prie. La loĝantaro grumblas kaj petas, ke okazu referendumo. Tiel la lokuloj mem povos decidi, kioma horo estu en la turklingva parto de la mediteranea insulo kaj sub kiuj lumaj kondiĉoj iliaj infanoj iru frumatene al la lernejo, evitante laŭeble ajnan senkialan riskon.", "author": "Roberto PIGRO", "categories": ["Aktuale", "KIPRO", "Turkoj preferas resti somere"], "audio_links": null}
{"url": "https://www.monato.be/2017/012142.php?p", "title": "Obama (5)", "published": null, "content_text": "Mi tre dankas sinjoron Praxedes pro lia letero (MONATO 2017/11, p. 6) en kiu li laŭdas mian artikolon. Ne estas tamen klare al mi, kial li zorgas pri konflikto inter leĝoj kaj moralo en la kunteksto de tiu ĉi artikolo. Certe, brutalaj diktatoroj kiel Hitler aŭ Stalin (krom regi neleĝe) ankaŭ sukcesis enkonduki leĝojn en kontraŭdiro kun la (jud-kristana) moralo ekzistanta en la respektivaj landoj. Interalie ili ambaŭ penis elimini la jud-kristanan moralon.\n\nEn mia artikolo temas pri tre natura konstitucia postulo (certa tipo de civitaneco por prezidantoj de Usono), kaj eĉ pri tiom banalaj aferoj kiel aŭtentaj nefalsitaj kaj neŝtelitaj personaj dokumentoj. Kiamaniere tiaj tre ordinaraj kaj naturaj leĝpostuloj konfliktas kun iu moralo aŭ homaj rajtoj?", "author": "Alexander GOFEN", "categories": ["Aktuale"], "audio_links": null}
{"url": "https://www.monato.be/2018/000004.php?p", "title": "Seminario pri germana opozicia literaturo", "published": null, "content_text": "Seminario pri germana opozicia literaturo en la germana, angla kaj Esperanto. La celo: esplori potencialon de la nuntempa germana opozicia literaturo por progresigo de Germanio kaj ĝia popolo. La 25an de novembro 2018 je la 16a horo okazos vizito al Ŝtutgarta Librosemajno 2018, Haus der Wirtschaft (Domo de Ekonomio), Willi Bleicher-Strasse 19, DE-70174, Stuttgart, Germanio. 16.00 - vizito al la libroekspozicio (plejparte en la germana lingvo), prezento de parto de traduko el la germana en Esperanton de libro „Aĉetitaj Ĵurnalistoj” de Udo Ulfkotte. 18.00 - en halo Reutlingen Stuttgarter Buchwochen (Ŝtutgarta Librosemajno) Fritz Erik Hoevels prezentos sian novan libron „La Dekstra/Maldekstra - Konfuzo” kaj gvidos diskuton pri ĝi. La diskuto okazos en la germana, angla kaj Esperanto. Eniro kostas 2,5 eŭrojn. https://www.ahriman.com/termine.htm Ni kolektiĝos antaŭ la enirejo antaŭ la 16a horo. Bonvenon! Organizanto: Vladimir Minin, mininvl@yahoo.com .", "author": null, "categories": ["Aktuale"], "audio_links": null}
{"url": "https://www.monato.be/2018/001001.php?p", "title": "L. L. Zamenhof", "published": null, "content_text": "L. L. Zamenhof. La homo kaj lia idearo en liaj propraj vortoj (de G. C. Fighiera). Eldonis: Esperanto-Centro Torino. Nova eseo pri la penso de la kreinto de Esperanto pri religiaj, etnaj, politikaj, etikaj, sociaj kaj esperantistaj demandoj. 40 paĝoj, 39 historiaj piednotoj, bibliografia listo de 115 verkoj pri Zamenhof. Aparte interesa estas la propono de Zamenhof, en 1914, krei Eŭropan Tribunalon kaj Unuiĝintajn Ŝtatojn de Eŭropo. € 3,90. Mendebla ĉe la Libroservo de UEA kaj aliaj libroservoj.", "author": null, "categories": ["Aktuale"], "audio_links": null}
{"url": "https://www.monato.be/2018/012111.php?p", "title": "Nova 100-stela monero!", "published": null, "content_text": "NOVA 100-STELA MONERO! Unu unco (31,1 g) da pura arĝento! Limigita eldonkvanto 1000. Valora donaco. Prezo 59 €. esperanto@chello.at.", "author": null, "categories": ["Aktuale"], "audio_links": null}
{"url": "https://www.monato.be/2018/012169.php?p", "title": "Vojaĝo al la plej fora skota insulo", "published": null, "content_text": "La Nacia Kuratorejo de Skotlando ( National Trust for Scotland ) estas privata organizaĵo, celanta protekti kaj administri grandan nombron da valoregaj historiaj konstruaĵoj, bienoj, insuloj kaj lokoj de aparta beleco en Skotlando. La organizaĵo protektas la nacian teritorian heredaĵon kaj ebligas aliron al ĝi. Paginte modestan kotizon, oni povas membriĝi kaj viziti senpage vidindaĵojn.\n\nVojaĝantoj kaj turistoj, kiuj deziras ekkoni la plej vidindajn lokojn en Skotlando, povas viziti la hejmpaĝon de la organizaĵo, kie troviĝas listo de protektataj proprietaĵoj. Tiuj, kiuj tediĝas de rondiroj tra muzeoj, katedraloj, bienoj kaj kasteloj, povas sperti pli streĉajn kaj ekscitajn ekskursojn al sovaĝaj montaroj kaj izolitaj insuloj.\n\nLa plej aventuremaj kaj kuraĝaj (kondiĉe ke ili havas sufiĉe da tempo kaj povas rezisti marmalsanon) entreprenas vojaĝon al la insulo Saint Kilda (gaele Hiort , angle Hirta ). Ĝi estas la plej fora brita insulo kaj unu el la plej izolitaj kaj sovaĝaj lokoj en Eŭropo. Oni povas viziti ĝin per ŝipo de la haveno Oban sur la skota ĉeftero aŭ per ŝipeto de la insuloj Harris (gaele Na Hearadh ) aŭ Nord-Uist (gaele Uibhist-a-Tuath ) en la Hebridaj Insuloj. Ili atingeblas per ŝipo aŭ aviadilo.\n\nEble pli konvena veturebleco estas tiu de insulo Skye (facile atingebla per ponto de la ĉeftero). La plej mallonga veturado al Saint Kilda daŭras proksimume ok horojn. La vojaĝo ne rekomendindas por infanoj aŭ por tiuj, kiuj suferas de marmalsano. La vetero ne ĉiam ebligas, ke la veturado okazu.\n\nLa insulo Saint Kilda situas en la norda Atlantiko, je 64 kilometroj nord-okcidente de la insulo Nord-Uist. Krom insulo ĝi estas ankaŭ nomo de insularo, al kiu apartenas la insuloj Soay, Stac an Armuin, Boreray, Stac Lì, Dùn kaj Levenish. Ĉiuj ĉi estas rokaj, krutaj kaj apenaŭ atingeblaj per boato. Hiort estas la plej granda kaj estis la sola daŭre loĝata insulo. Ĝi havas la plej altajn kaj krutegajn klifojn en Britio. Sur tiuj klifoj nestas multnombraj aroj de marbirdoj: suloj, fraterkuloj, mevoj, fulmaroj ktp. En la maro ĉirkaŭ la insuloj abundas fokoj kaj cetacoj. La marbirdoj iam konsistigis la ĉefan nutraĵon por la harditaj insulanoj, kiuj sentime malsupreniris laŭ la danĝeregaj klifoj por kapti ilin.\n\nDum du mil jaroj la insulo Saint Kilda estis loĝata de diversaj popoloj. Eble praloĝantoj okupis ĝin dum la neolitika epoko. Ilia kulturo postlasis kelkajn ŝtonajn restaĵojn sur la insulo. La origino de tiu popolo estas nekonata, kaj la prahistorio de la insulo estas mistera. Eĉ la nomo „Saint Kilda” estas disputata. „ Saint ” signifas „sanktulo”, sed neniam estis sanktulo kun tiu nomo. Okazis iu miskompreno, ĉu pro mencio en nederlandlingva manuskripto, ĉu pro kripligo de skandinava nomo.\n\nLa insulanoj neniam nomis sian hejmon „Saint Kilda”. Por ili ĝi ĉiam nomiĝis Hiort, sed en la insula dialekto la sono r ofte pli similis al l , do „Hiort” aŭ „Hirta” prononciĝis kiel „hilt”. De „hilt(a)” al „kilta” aŭ „kilda” ne estas longa paŝo. Dum la postaj jarcentoj homoj el la plej okcidentaj Hebridaj Insuloj okupis Hiort, kies gaela lingvo estis ilia nura lingvo. Eĉ en la lastaj jaroj vivis maljunaj insulanoj, kiuj nek parolis nek komprenis la anglan.\n\nEstas apenaŭ kredeble, ke homoj povis tiom longe postvivi sur tiu fora, sovaĝa kaj malfekunda insulo. Tamen la insulanoj amis sian rokan hejmon kaj ploris, kiam ili finfine devis forlasi ĝin. Ilia vivo certe estis ege dura. Ili havis plej spartan dieton: marbirdoj, malfacile kultivita aveno kaj malabundaj terpomoj. Fiŝojn ili malofte kaptis kaj ne speciale ŝatis. Kiam malsanoj okazis – ekzemple iama terura epidemio de tetano inter novnaskitoj – mankis kuracisto kaj medicinaĵoj. La registaro en Londono kaj la aŭtoritatoj en Skotlando preskaŭ tute ignoris la insulanojn. Eĉ en la dudeka jarcento oni rifuzis havigi al ili poŝtservon, telegrafon, telefonon aŭ transporton.\n\nKvankam sen mono kaj sen materiaj rimedoj, la insulanoj devis doni lupagon al la proprietuloj, lordoj MacDonald de Dunvegan. La lupago konsistis el birdplumoj (por plenigi matracojn) kaj granda kvanto da ruloj de la tradicia hejme farita ŝtofo tweed (gaele clò mòr ). La insulanoj teksis ĝin sur simplaj lignaj teksiloj post pena laboro en la kampoj kaj danĝera grimpado sur la klifoj. Iugrade, tamen, la insulanoj estis pli bone traktataj de la lordoj ol de gaelaj komunumoj. La lasta lordo Macdonald konstruigis por ili pli bonkvalitajn kaj salubrajn domojn. Li sendigis al la insulo flegistinon kaj medikamentojn. Eĉ en tiuj kondiĉoj iĝis evidente, ke sen la plej bazaj necesaĵoj kaj sen fidindaj komunikiloj kaj transportrimedoj la vivo sur la insulo ne plu eblas. Do en la jaro 1930 la aŭtoritatoj decidis evakui la insulanojn kaj postlasi la insulon al la marbirdoj.\n\nLa forlaso de la insulo estis peniga precipe por la pli maljunaj homoj. En 1930 pro la malforta ekonomia konjunkturo la senlaboreco estis grava problemo kaj malfacile eblis trovi laboron por la laborkapablaj insulanoj. La aŭtoritatoj decidis dungi ilin en la arbaroj de la rearbariga komisiono de Skotlando, malgraŭ la fakto, ke la plimulto de la loĝintoj de tiu senarba insulo neniam vidis arbojn kaj nenion sciis pri tiu speco de laboro. La rezulto estis tre malkontentiga, kaj ili multe suferis. Kelkaj el ili loĝis inter homoj, kiuj nek parolis nek komprenis ilian gaelan lingvon.\n\nAntaŭ jaroj, kiam mi estis studento kaj loĝis en la skota kamparo, mi iutage renkontis pastoron de preĝejo en apuda vilaĝo. Dum konversacio li rakontis, ke kiam li estis knabo, li loĝis sur Hiort, kie lia patro estis misiisto. Evidente li estis unu el la lastaj infanoj (kvankam ne denaska insulano), kiu konis la vivon en tiu fora loko.\n\nLa tragedio de Hiort kuŝas nun en la pasinteco kaj estas preskaŭ forgesita. La lasta insulano Rachel Johnson mortis la 8an de aprilo 2016 en la aĝo de 93 jaroj. Longe post la evakuado de la insulanoj la brita ministrejo pri defendo instalis sur Hiort armean stacion por monitori la spurojn de misiloj en Atlantiko.", "author": "Garbhan MACAOIDH", "categories": ["Aktuale", "BRITIO", "Plej fora insulo"], "audio_links": null}
{"url": "https://www.monato.be/2019/012522.php?p", "title": "Plej efika rimedo kontraŭ ronĝuloj", "published": null, "content_text": "Kubo havas la kapablon fabriki kreskantan aron da bioproduktaĵoj por agrikulturaj celoj. Ĉi tiun pliiĝon pruvas la ĉeesto sur la merkato de 25 malsamaj tipoj de elstaraj produktoj ellaboritaj en la lando. Laboratorios Biológicos Farmaceúticos S.A. ( Labiofam ) (Biologiaj Farmaciaj Laboratorioj S.A.) estas kuba firmao, kiu okupas sin interalie pri veterinaraj kuraciloj, vakcinoj virusaj kaj bakteriaj kaj dietaj suplementoj. Ĝi fabrikas ankaŭ la biologian produkton Biorat , kiu pro sia efikeco disvastiĝas pli kaj pli al aliaj landoj.\n\n„ Biorat estas uzebla por elimini ronĝulojn, nome ratojn kaj musojn, kaj iliajn plagojn” sciigis Andrés Molina Soto, ĝenerala direktoro de Labiofam . Ĝi estas produktata en la centro-sudo de Kubo ekde 1994, kaj grandan kvanton da ĝi akiras institucioj pri publika sano por malpliigi kaj forigi „nedeziratajn gastojn”. Biorat estas ellaborita surbaze de rizo kun ŝelo, kiun oni fermentigas. Ĝi uzas kiel aktivan substancon la bakterion salmonelo ( Salmonella enteritidis ) kaj pli precize ĝian varianton Danysz, pli taŭgan por ratoj kaj musoj. Ĝi estas ne-noca por aliaj specioj kaj estas ankaŭ biomalkomponebla.\n\nInter la avantaĝoj oni povas mencii, ke ĝi mortigas ratojn kaj musojn per unufoja apliko; ke ĝi ne damaĝas homojn kaj hejmajn bestojn; ke ĝi facile utiligeblas kaj aplikeblas; ke malsanaj ronĝuloj infektas kaj mortigas la sanajn; ke unufoja apliko sufiĉas por malaperigi ronĝulojn dum 6-8-monata periodo; en lokoj, kie estas ankaŭ aliaj manĝaĵoj, Biorat estas preferata de ratoj kaj musoj. Oni devas apliki la produkton, kiam plej granda estas la agado de ronĝuloj (post la 4a posttagmeze).\n\nLabiofam eksportas la produkton Biorat al pluraj landoj, kiel Alĝerio, Salvadoro, Nikaragvo, Meksiko, Gvatemalo, Dominika Respubliko, Haitio, Peruo kaj Ekvadoro. La eksporta plano por ĉiu jaro celas atingi 67,5 tunojn.", "author": "Juan Carlos MONTERO MEDINA", "categories": ["Aktuale", "KUBO", "Sunradioj"], "audio_links": null}
{"url": "https://www.monato.be/2020/012717.php?p", "title": "Trihejmaj virinoj", "published": null, "content_text": "Ĵusaj geedzoj forlasas la hejmon de siaj gepatroj kaj kreas sian propran. En tiu dua hejmo ili vivas pli ol tridek jarojn.\n\nNaskinte idon, la gepatroj tuj konstruas kiel eble plej komfortan domon, kie la naskito vivas kutime pli ol dudek jarojn. Nuntempe, multaj mezaĝaj virinoj loĝas portempe en tri hejmoj en Ĉinio.\n\nKutime, mezaĝaj avinoj devas loĝi en la hejmo de sia nepo aŭ nepino, ĉar laŭ la ĉina socia asekuro virinoj rajtas ricevi pension ekde la aĝo de 50 jaroj, kaj ili havas multan liberan tempon kaj energion.\n\nLa gepatroj de mezaĝaj avinoj probable ankoraŭ vivas, tamen ili ofte bezonas helpon pro maljuneco, kaj iliaj filinoj estas la plej taŭgaj helpantoj. Pro tio, tiaj avinoj denove loĝas en la hejmo de siaj gepatroj.", "author": "XU Jinming", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2020/012793.php?p", "title": "Rusa vakcino baldaŭ haveblos", "published": null, "content_text": "Rusio disvolvis la unuan vakcinon en la mondo, nome Sputnik V , kiu formas stabilajn antikorpojn kaj ĉelan imunecon kontraŭ la viruso, kiu kaŭzas kovimon ( Covid-19 ). Tion anoncis la rusa ministro pri sano Miĥail Muraŝko. Li dankis ankaŭ Mondan Organizaĵon pri Sano kaj Eŭropan Komisionon pro la kreo de konsilio, kiu certigos egalecan aliron, por ĉiuj landoj de la mondo, al medikamentoj, vakcinoj kaj personaj protektiloj kontraŭ kovimo.\n\nLa instituto N.F. Gamalei, kiu disvolvis la vakcinon Sputnik V , per la scienca revuo The Lancet disponigis la plenan klinikan protokolon kaj ĉiujn donitaĵojn akiritajn dum la antaŭaj sciencaj esploroj. Tio okazis por garantii la travideblecon kaj la ĝustecon de la statistikoj kolektitaj, post kiam sciencistoj el Italio, Usono kaj aliaj landoj esprimis dubojn pri tio.\n\nLa tria fazo de klinika esplorado pri la rusa vakcino Sputnik V komenciĝis la 9an de septembro 2020. Kiel Muraŝko klarigis, pli ol 30 000 volontuloj, dezirantaj partopreni la testadon, estis varbitaj dum dek tagoj. Laŭ la atendoj, la vakcino estos havebla fine de la aŭtuno de 2020.\n\nMassimo Ripani estas ĵurnalisto en Rusio.", "author": "Massimo RIPANI", "categories": ["Aktuale", "KRONVIRUSO", "Scienco"], "audio_links": null}
{"url": "https://www.monato.be/2022/013086.php?p", "title": "La nedecidema kvarko", "published": null, "content_text": "Saskia sidis fiksrigardante antaŭ si. Apatie ŝi ludis per dentopikilo en preskaŭ malplena glaso, en kiu tranĉeto da citrono flosanta sur fundeto da juniperbrando kun sodakvo furioze klopodis eskapi la pikantan aĵon. Ŝi apenaŭ suprenrigardis, kiam mallaŭta, basa, varma voĉo petis: „Ĉu tiu ĉi bufeda tabureto estas libera?” Ŝi grumbletis ion-tion. Ne interesis ŝin. La tabureto estis libera ... Fakte, ĝi ĵus liberiĝis post kiam ŝia apartamentkunulino – ĝis antaŭ apenaŭ horeto ŝi nomus ŝin „amikino” aŭ eĉ „plej bona amikino” – aplombe komunikis, ke ŝi intencas loĝi kun sia koramiko kaj do, ke ekde hodiaŭ ŝi lasas la tutan apartamenton al Saskia ... inkluzive la lupagon, kompreneble, kiu superis multe tro ŝiajn buĝetajn rimedojn. Tiu fakto estis la facile komprenebla motivo, kial ili antaŭ pli-malpli unu jaro decidis lupreni kune la apartamenton. Por ambaŭ la sumo estis tro alta, sed duope – juste dividante – ili kapablis ĝin pagi. Ke la kontrakto entenas nur ŝian nomon, Saskia Selo (ne familiano de la samnomaj Karu kaj Petro) nur ŝuldiĝis al la fakto, ke la posedanto rifuzis enigi du nomojn en la kontrakton, kaj iu aŭ alia kvarko en la kosmo estis stirinta la kontraktajn devojn en ŝian direkton. La ideo, ke ŝi kaj ŝia kunloĝantino pro tio ekde tiu momento estas eterne interligitaj, ne leviĝis en ŝia kapo. Ke tiu interligo nun evidentiĝis malvera, kontraŭvole havigis al ŝi vigle vivecan kapdoloron.\n\nTial ŝi nun do sidis fiksrigardante sian preskaŭ malplenan glason kaj estis al ŝi fekegale kiu ajn kreitaĵo per kiu ajn kvarko estas stirita en ŝian direkton. Ŝi mem nepre portu la tutan respondecon pri sia estonteco, kaj ne lasu ĝin al iu aŭ alia hazardo, ekzemple al mola, varma voĉo, kiu apud ŝia orelo en base flustra tono petis, ĉu iu arbitra bufeda tabureto en la kosma – komika – konstelacio estas libera aŭ ne. Sed la voĉo obstine, tede daŭre penetris ŝian orelon. La voĉo estis loginta la bufedistinon al si kaj ĝi nun demandis al Saskia – kun afabla obstineco, sed sen altrudiĝanta afableco – ĉu li povus proponi al ŝi la saman mendon ...\n\nSenintence – ĉu tamen devigas ŝin kvarkoj? – ŝi flankenrigardis kaj ŝi vidis iome palecan vizaĝon – malbone razitaj vangoj, sufiĉe granda nazo kaj strigokulvitroj – kiuj laŭ ŝi ne akordiĝas kun la voĉo kaj ankaŭ ne apartenas al la aro da viroj, kiujn ŝi nomus „belaspektaj”. Tamen ŝi kapjesis, en unu gluto malplenigis sian trinkaĵon kaj ŝovis la glason en la direkton de la bufedistino.\n\nĈu tio estis la motivo, kial ŝi indiferente akceptis la inviton? Ĉu akceptis ŝi la trinkaĵon pro tio, ke ŝi estis centprocente certa, ke nenia ajn kvarko, kie ajn en la universo, iam ajn en la tempospaco povus konvinki ŝin, ke tiu persono estus la vere ...? Kaj tamen, tiu ago ekigis ĉenreagon en kiu unu afero okazigis alian. La juna viro sin prezentis Andreo. (Krom se la familia nomo estus Ĉe, tiu estis vere tiel tede ordinara nomo, ke ĝi neniel troviĝus en la nuntempe aktualaj furorlistoj – do plia garantio, ke la kontakto enhavis nenian danĝeron pri estontaj komplikaĵoj.) Laborposteno, iu tutnormala. Kiel ankaŭ ŝia. Kio povus esti pli triviala ol instruistino en baza lernejo, kiu enkondukas sesjarajn etulojn en la arton de legado kaj nombrado. Ke ŝi sciis ion pri la bazaj konceptoj de kvarkoj rilatas pli al la statuso de ŝiaj – sciencakademie sukcesplenaj – gepatroj, kiuj tute klare komprenigis al ŝi, ke ili ege bedaŭras ŝiajn lernejajn rezultojn kaj la karierplanojn, ol al ŝiaj fiziksciencaj interesoj, kapabloj aŭ klerigo. Tamen ŝi fieris pri si mem: akiri konon pri kvarkoj vi scipovas nur post kiam vi lernis legi kaj nombri, kontraŭargumentis ŝi en la diskuto kun siaj gepatroj. Ilia rimarko, ke post la akirado de legkapablo ankoraŭ necesas kelkaj pliaj paŝetoj antaŭ ol oni atingas la kvarkon, ŝi ne rekte spertis kiel signon de apreco nek aprobo. Ilia ne tre subtila kromrimarko, ke tamen ekzistas en iu fremda lingvo tiu stranga paro quark kaj kwark – kvankam por la orelo samsonaj, laŭ signifo „kvarko” kaj „kazeo” – same atestis ilian opinion pri la kvalito kaj la direkto, kiun ŝi donis al la sencoplenigado de sia vivo. Sendube ili preferis iom pli da sciencoplenigado.\n\nSed ankaŭ Andreo havis iun tute ordinaran postenon. Oficisto ie. Ŝi ne vere aŭskultis kaj ne memoris, ĉu en banko aŭ registara oficejo, aŭ eĉ nur ĉe personaroficejo de obskura firmao. Tiel do, ordinara viro, kun varma voĉo kaj ankaŭ klara, malferma rigardo, sed krome malzorgata kostumo, ne atleta staturo, kaj verŝajne ankaŭ ne tro riĉa aŭ kun financaj kapabloj al kiuj vi ne altrudu tro da pezo. Je unua vido ŝi ne opinius, ke jen sin prezentas kandidato por kune formi iun estontecon, des malpli krei iun plian anon de la homa raso. Do, kie la risko?\n\nMalgraŭ tio, ili ekbabilis ... – finfine, io por io, ĉu ne? – pri ĉiutagaj aferoj, pri katoj kaj hundoj, pri plej aspirinda laborposteno aŭ ĝuste kontraŭe neaspirinda laborposteno – teda oficejo aŭ bruega klasĉambro –, pri la krizo de la ekonomio kaj la vivmedio (precipe acida pluvo ilin ambaŭ malkvietigis) kaj nuklea energio, kaj raketŝildoj. (La truo en la ozonotavolo, eĉ pli neverŝajna, la varmiĝo de klimato, pri tio ilia epoko ankoraŭ ne diskutis aŭ perdis la dormon.) Ili diboĉis ĝis la fruaj horetoj. Kiam Saskia sin pretigis por foriri, Andreo proponis, ke li akompanu ŝin en la hejmvojo. Ŝia rifuzokialo, ke tio estas malfacila, ĉar ŝi venis per biciklo do ... ne ege impresis lin. Andreo ankaŭ uzis biciklon por eksterdome moviĝi de unu punkto al alia. Kune ili bicikladis en la saman direkton ... Andreo atendis en ŝia strato, ĝis ŝi fermis la pordon malantaŭ si. Ŝi eĉ ne cerbumis ĉu eble li atendas pli ... lastan tason da kafo – kiel proponita de Marko en la fama REFa infankanto – aŭ unuan ... „Jen finiĝas la afero,” ŝi pensis ... Ĉar, kvankam ili interŝanĝis telefonnumerojn ... (Interreto ankoraŭ ne familiariĝis nek poŝtelefono) ŝi opiniis, ke neniam ili revidos unu la alian. Sed kvarkoj ne estas fidindaj.\n\nKelkajn semajnojn poste la direktorino de la lernejo kunigis la personaron. La ĉiujara malferma tago – inkluzive de la popola kermeso – alproksimiĝis. Tion kompreneble ĉiuj jam sciis. Ke oni supozis, ke ĉiu ano de la instruistaro faru sian parton de la laboro, ankaŭ tion ĉiuj sciis. Kaj se eble estis personoj, kiuj povis – malmultekoste, aŭ eĉ pli bone senpage – liveri premiojn por la diversaj budetoj ... Tiam fajrero de forgesita memoraĵo ekbrilis en ŝia cerbo: Andreo. Li laboris en la personaradministrejo de iu famkonata biskvitofabriko ... Biskvitfabriko, biskvitoj, baza lernejo, ... premioj por infanoj ... bona ideo, biskvitoj – biskvitoj, nepre ne keksoj ĉar ili post konsumado lasas tro da neakcepteblaj spuroj. En tiu momento, ie en la universo, liberiĝis kvarko, kiu difinis ŝian sorton. Vespere ŝi amasigis kuraĝon ... nu vere, kuraĝo estas tro peza vorto kaj ne vere necesas ĝi por kapti la telefonaŭskultilon, sed jes necesas konvinki sin mem ĝin fari. Do, ŝi kaptis la telefonon, enpuŝis lian numeron – nur antaŭ kelkaj tagoj ŝi nepre devis interŝanĝi la malnovan aparaton kun turnilo kontraŭ pli moderna modelo ... Por mallongigi la raporton, ili interkonsentis renkontiĝi en la sama trinkejo. Tie li pli-malpli promesis peti sian estron pri biskvitoj kaj informi ŝin pri la rezulto.\n\nLa sekvan tagon lia estro jam konsentis. Denove rendevuo, denove en la sama trinkejo, denove iom da diboĉado pri lernejo kaj popolaj kermesoj, kaj biskvitofirmao kaj kiel oni produktas tiujn biskvitojn, kiamaniere ili en- kaj eliras ... (Ŝi spertis pri tia procezo ĉe sesjaruloj.) Kaj finfine ŝi ne havis alian eblon ol inviti lin partopreni la malferman tagon. Kaj li akceptis ... Diablaj kvarkoj ...\n\nEstis iom ĝene vidalvide al ŝiaj gekolegoj. Ne, Andreo ne estis ŝia amiko, certe ne en tiu „speciala” signifo. Sed, kiu do li estas? Konatulo? De kie? De la pratempo, kiam ŝi estis etulino? De la tempo, kiam ŝi estis en altlernejo por akiri sian diplomon? Sed kiamaniere do ŝi lin ekkonis?\n\nInundis ŝin amaso da demandoj, kiujn ŝi ne pretis respondi. Nu, li estas tute ordinara, helpema persono, kiu liveris premiajn biskvitojn kaj kiu iome mallertule ĉirkaŭvagis jen kaj jen, atendante ĝis finfine ŝi povus liberigi mallongetan tempomomenton – la vortoj konsumas pli – por direkti atenton al li. Kial li ne nur foriris? Li honorvizitis, eĉ se tio ne necesis ... La direktorino sincersimile abunde kore dankegis lin – kun bonvola rideto en ŝian direkton – pro la libervole donitaj bonvenaj premioj ... Ne dankinde, tute ne. Estas nur afabla gesto de la kompanio. Se ĉion bone konsideri temis nur pri restaĵoj aŭ kvalite ne vendeblaj pecoj de produktprocezo de kiuj la firmao laŭ nenia alia maniero povas sin senigi. Akiri eron da favoro aŭ komercan renomon estas la plej interesa maniero por valorigi la defalaĵon. Ne estas malgranda lernejo, la dolĉaĵetoj sendube trovos sian vojon al frandavidaj buŝetoj kaj tio kreskigos la merkaton. La markonomo kunliverita sur la haste improvizita pakaĵmaterialo verŝajne ja ie algluiĝos.\n\nJe la sesa li eĉ helpis malkonstrui la budojn kaj ordigi la ejon. Tiam li krome invitis ŝin ie vespermanĝi ... Modeste, en iu fritbudo, ne tro multekoste ... sed ... estis afabla propono. Ŝi estis tute senenergia pro la streĉa tago, ŝi ne havis vespermanĝon preta en sia apartamento. Ŝiaj gepatroj – kiujn ŝi nur de tempo al tempo vizitis – ĝuste tiun ĉi semajnon estis neatingeblaj. La invito alvenis do ne maloportune. Malgraŭ la plebeca, seninspira ĉirkaŭaĵo, la vespero iĝis agrable plezura (aŭ inverse). Post la fino ŝi neeskapeble invitis lin ĉe si por laste trinki tason da kafo aŭ pli fortan dormigilon.\n\n* * * * *\n\nTiun vesperon ni unuafoje kisis. Ekde tiu vespero ĉio okazis pli kaj pli rapide. Ni vidis unu la alian ĉiun tagon, kune iris al filmejo, renkontiĝis en la trinkejo. Iun froste malvarman dimanĉon en januaro ni promenis man-en-mane en arbareto ne tro for de la urbo. Kiam ni revenis en mian apartamenton ni kune preparis varman manĝon. Tiun vesperon post la manĝo, li min senvestigis, kaj mi lin. Tiun vesperon mi min donis al li – fakte kontraŭ miaj eduke profunde enradikigitaj principoj, kaj laŭ mi, ankaŭ kontraŭ liaj – kaj li prenis min. (Aŭ ĉu tamen ankaŭ li sin donis?) Ses monatojn poste – je mia insistado – ni geedziĝis, antaŭ la altaro kaj mi blanke vestita. Neniu jam povis diveni, ke ni estas triopo. Nur mi sciis, kaj eble ankaŭ Imanuelo. Nur post nia geedziĝo mi konfidis al Andreo, ke mi estas graveda, ankoraŭ ne longtempe, ankoraŭ ne tutcerta ... Kial ne pli frue mi lin informis pri tio, li scivolis. Honeste, mi ne volis, ke li edziĝu pro devosento aŭ iu morala kulpakceptado. Kaj tion li do ne faris. Kiaj tempoj la pasinteco!\n\n* * * * *\n\nTiel estis al Imanuelo – kun majuskla I, ne E – rakontita la historio. Pri tiu rakonto li ĉiam denove pensadis kaj cerbumadis dum li en nigra humoro interkonsentis kun la diablo pri la neniigado de lia naskiĝo.\n\nLia patrino daŭre estis instruistino en baza lernejo kaj traktis lin kvazaŭ li daŭre estus etulo. Lia patro daŭre laboris en la personaroficejo de biskvitfarejo – kvankam ĝi intertempe perdis sian memstarecon kaj kelkajn fojojn ŝanĝiĝis la nomo kaj la posedantoj, kaj malgraŭ tio, ke li pene grimpatingis la postenon de vic-personarestro de la loka filio ... Pli grandan sekmensulon – ne konsiderante la „Sekmensulon” de la nederlanda literaturo, eble vi ne konas lin, tiun makleriston ... (ne, ne je biskvitoj) – oni ne povas imagi. Intertempe ili ne plu loĝis en malvasta apartamenteto, sed en same mallarĝa vicdomo kun urba ĝardeneto en mallarĝanima parto, de etmensa provinca urbo, kiu kun iom da megalomanio arogis al si la titolon metropolo. Nun atinginte sian dudekan naskiĝtagon kaj katastrofan rezulton en la unua studjaro ĉe la universitato li troviĝis – ne en obskura arbaro, kiel la famkonata itala poeto – sed tamen en ege melankolie emocia stato el kiu li deziris kiom eble plej baldaŭ liberiĝi, definitive, ekde nun por ĉiam. En tia humoro li renkontis la diablon.\n\nMemmortigo? Memmortigo estas por malkuraĝuloj, por molkapuloj, por febluloj. Memmortigo estas por homoj, kiuj ne aŭdacas antaŭeniri, nek sin foroferi. Alataku la kompletan neniigon. Ne morti, neniam esti naskiĝinta ... Mi donos al vi la eblon retrovojaĝi al la pasinteco – ne kiel Cisko kaj Vinjo per la tempotransportilo de profesoro Barabaso, kaj ankaŭ ne virtuale, sed reale. Tempo fuĝas, certe, sed vi plirapidos al la pasinteco, pli- malpli dudek unu jarojn reen ... kaj vi povas malebligi al viaj gepatroj ekigi iun konversacion aŭ korafereton en tiu trinkejo. Jam ĝi ne plu ekzistas, sed tiutempe ĝi ekzistis, kaj ĝi ekzistos kiam tie vi alvenos. Se vi volas, memkompreneble, kaj se vi aŭdacas, se ne mankas al vi la kuraĝo defii la tempon.\n\nIe en la kosmo iu kvarko misglutis, kiam Imanuelo akceptis la proponon de l' diablo.\n\nKiel estis interkonsentite li tiun vesperon lantpromenaĉis apud la muzikpodio en la parko. La stelnokto estis fermita por la okuloj de la suba mondo per peza, nigra, nuba kovraĵo, el kiu de tempo al tempo gutis pluvo. Sed momente ĉesis pluveti kaj sekiĝis. Nur tranĉema vento alportis la odoron de putrantaj folioj kaj rubaĵo. Flustrita kriaĉo logis lin al ventŝirmejo sub la arboj. Tie li interŝanĝis fasketon da monbiletoj kontraŭ malgranda, kruda pilolo, kies koloron li ne kapablis konstati pro la tenebro. Dum momento li hezitis, tiam li metis la aĵon en sian buŝon kaj glutis ĝin.\n\nUnuamomente nenio okazis. La diablo streĉe atendante alrigardis. Tiam, subite li ne plu apartenis al tiu ĉi mondo. La formoj de la malhelo malrapide solviĝis kaj li fulmis tra malvarmo de koloroj, strioj kaj surfacoj ... kaj tiam li opiniis, ke li ne plu ... estas.\n\n* * * * *\n\nSaskia sidis fiksrigardante antaŭ si. Apatie ŝi ludis per dentopikilo en la preskaŭ malplena glaso en kiu tranĉeto da citrono flosanta sur fundeto da juniperbrando kun sodakvo sensukcese klopodis eskapi la akre pikantan aĵon. Ŝia amikino, – nu jes, ĉu indas konsideri amikino iun, kiu faligas vin, kiel ŝtonon kaj turnas al vi la dorson? – ĵus forlasis ŝin kaj ŝi sentis la malvarman ventofluon kiam la pordo malfermiĝis kaj du novaj gastoj envenis.\n\nLa unua estis junulo, malzorgata jako, granda nazo, strigokulvitroj ... ĉiutaga vizaĝo, ne vere la kavaliro sur blanka ĉevalo. La dua, kiu sin retenis kelkajn paŝojn malantaŭ la unua, haltis, ĉirkaŭrigardis la trinkejon kaj tiam intencintense rigardis en ŝian direkton. Ŝajnis esti io konata pri li, kvazaŭ ŝi iam jam renkontis lin, kaj tamen li vekis nenian memoraĵon en ŝia menso. Malgraŭ tio ŝi sentis malvarmon, kvazaŭ frosta, morte-mortiga mano frotaĉis ŝian koron. La knabo kaptis ŝian rigardon per okuloj el kiuj radiis ardo de neklarigebla, nejustigebla malamo. Saskia ne komprenis tiun rigardon. Kion ŝi misfaris, ke li tiom agreseme venenadan pasion sendas ŝiadirekten? Ŝi pene cerbumadis sed neniel povis trovi etan spureton de pasinta kontakto.\n\nLa viro en la malzorgata jako apudiĝis kaj haltis apud ŝi. Per mallaŭta, varma kaj basa voĉo, kiu entute ne akordiĝis kun lia aspekto – almenaŭ tion ŝi opiniis – li demandis ĉu la bufeda tabureto estas libera. Li aldonis ion grumblante, sed ŝi ne povis kapti la signifon, ĉar je tiu momento okazis perturbo malantaŭ ŝi. Abrupte ŝi turniĝis – sen reagi je la vortoj de la viro – por alrigardi la tumulton tie apud la pordo de la gastoplena trinkejo. La nekonata junulo kverelis kun ŝia eksamikino, kiu ĵus revenis de la necesejo kaj apud la vestejo klopodis repreni sian jakon. Perfidite aŭ ne, Saskia sin sentis – kiel nur tro ofte – respondeca pri la bonfarto de la homoj ĉirkaŭ si. (Ĉu profesia misformiĝo de zorgoplena instruistino en baza lernejo?) Ŝi saltis de sia sidloko kaj prempuŝadis sin tra la kunpremiĝinta klientaro por helpi sian amikinon. Per akra voĉo si riproĉaĉis la junulon pro lia malbonedukita konduto. Kiu kreskigis lin? Kiu instruis al li kondutmanierojn? Ĉu tian konduton lia patrino montris kiel ekzemplon? Ŝi mem ektimis pro sia fajre impeta reago, pro la instruistineca tono, kiu aŭdiĝis en ŝia riproĉo. La sango suprenfluis al ŝiaj vangoj, dum ŝi mem havis la impreson, ke ŝi paliĝas.\n\nLa knabo alrigardis ŝin per grandaj timoplenaj okuloj, kvazaŭ li rekonis la tipon de riproĉoj, kiujn ŝi sputis en lian direkton. Li serĉkaptis sian jakon, kiun li apenaŭ pendigis je unu el la hoketoj, kaj haste fuĝante forlasis la trinkejon.\n\nSaskia kaptis sian amikinon ĉe la brako, rapide prenis sian propran jakon kaj diris: „Venu, ni kune reiros hejmen. Kompreneble vi funde pravas. Se vi vere amas lin, vi nepre kunloĝu kun li. Mi ja vidos, kiel mi solvos la problemon pri la apartamento. Eble miaj gepatroj pretas subvencii min ĝis mi trovos novan apartamentkunulinon (aŭ -kunulon, ŝi iom moke aldonis).” Ŝi ne divenis, ke je tiu momento ŝi preskaŭ adiaŭas sian estontecon. Tamen, kvarko gardis.\n\nKaj tiam estis okazonta tiu malferma tago en la lernejo ... kaj la peto de la direktorino pri taŭgaj donacoj kaj premioj. Kaj tiu pakaĵeto da biskvitoj – ĉiuj frakasitaj en kvazaŭnanaj pecetoj – kiun ŝi aĉetis. En superkuraĝa humoro ŝi estis decidinta ne lasi tion sen sekvoj. Ŝi ne skribis plendoleteron al la biskvitfarejo, sed tuj kaptis la telefonon, erarpremis la butonojn. Ŝi ankoraŭ ne alkutimiĝis al la puŝbutonoj, post kiam ŝi la malnovan aparaton kun turnilo, anstataŭigis per tiu laŭmode puŝbutona aĵo. Sed la duan fojon ŝi senerare sukcesis formi la numeron.\n\nĈu ŝi povas alparoli la direktoron. Ŝi havas gravan plendon kaj nur la ĉefestro ... Ne, ne, bedaŭrinde la direktoron ne eblas kontakti, diris mola, varma voĉo. Sed ĉu li povas helpi? Kaj tiel okazis de io alio: bongustaj biskvitoj, vere, sed la pakaĵo estis tiel malbona... Ho, domaĝe, ĉu ni iamaniere povus kompensi la mizeron? Kio pri biskvitoj por la lernejo?... tiel ŝia demando-propono aplombe fluis trans ŝiajn lipojn. Li informpetos ĉe la estro de la reklamosekcio, laŭ komerca vidpunkto tio ne estas malbona ideo. Kiam li povus informi ŝin pri la stato de la afero ...? Ĉu ŝi havas telefonnumeron kie li povas atingi ŝin?\n\nDu semajnojn poste li altelefonis kaj diris ke li sukcesis organizi ion rilate la frakasitajn biskvitojn. Ili rendevuos ... En trinkejo??? Li konis „La Ruĝa Skorpio”, li estis tie antaŭ nelonge.\n\nVespere ŝi vidis lin: li sidis ĉe tablo, pala vizaĝo – la lumigado de plej multaj trinkejoj ne emfazas la plej favorajn aspektojn – malzorgataj vestaĵoj, malbone razitaj vangoj, strigokulvitroj ... sed lia voĉo estis basa kaj varma kaj vekis en ŝi simpation. Li trinkis lokan bieron kaj ŝi mendis juniperbrandon kun sodakvo.\n\nKune ĉe la tablo ili pridiskutis la incidenton de la antaŭa fojo kiam li estis ĉi-loke. Iu junulo impertinente mistraktis iun junan virinon kaj poste ... Saskia lin alrigardis, kaj rakontis ke estis ŝi envolvita en la stulta baraktado. Estis ŝia apartamentkunulino kontraŭ kiu la junulo miskondutis kaj ŝi, kiu helpeme intervenis. Nur la apartamentkunulino nun ne plu estas apartamentkunulino, sed ili tamen amikece adiaŭis. Ili daŭre renkontiĝas kaj rendevuas. Sed la apartamento, ĝi fakte estas iom tro multekosta ... Ŝiaj gepatroj? Ne, ŝiaj gepatroj ne, ili ... tiel la diboĉado fluis ĝis la fruaj horetoj. Kiam ili ekstaris por reiri hejmen li memoris pri la biskvitoj. Li preskaŭ forgesis ilin. De sub la tablo li prenis du kartonajn skatolojn kaj transdonis ilin al ŝi.\n\nSaskia sincere dankis, je la nomo de la lernejo, de la infanoj precipe ... Sed, kial li ne venus por vidi, kiel ili aprecas ... La malferma tago – kun popola kermeso – estis ene de du semajnoj. Li konsentis ... sub kondiĉoj, memkompreneble. Li vidos, se li havas nenion alian por fari. Se li estas libera kaj la vetero taŭgas ... Kiujn pretekstojn eblas pripensi por ne rifuzi inviton kaj tamen klare montri, ke oni ne akceptos? Kvarko levis la okulojn ĉielen kaj suspiris.\n\nKaj nun li staris tie. Li iom malrapide ĉirkaŭvagadis. Li kelkajn fojojn alparolis ŝin – fakte, ŝi estis la sola vizaĝo, kiun li konis – kaj ŝiaj gekolegoj scivole estis petintaj ĉu li estas ... Ne do, neniuokaze li estas amiko. Nur iu de la biskvitfarejo. La direktorino persone dankis lin, tion ĉiuj ja vidis. Sed, kiu vento alportis lin tien ĉi? Se mi laborus en biskvitfarejo mi ne perdus mian tempon dum malferma tago en iu baza lernejo, estis la plej ofte citata argumento. Vi tamen petis, invitis lin, ĉu ne? Saskia ne sciis, kiel respondi la impertinentajn demandojn de la gekolegoj. Ŝi ne sciis, kiel eviti la diskuton ... Sed ŝi ankaŭ opiniis ke ŝi ne nepre devas klarigi ion ajn. Estas nenio, ne inter ili, ŝi nur pro afableco ... nu, jes, pro dankemo, invitis lin viziti la lernejon kaj li tiun inviton por kiu ajn kialo aŭ motivo – ke eble li sentas sin sola, ke eble li senespere estas serĉanta iom da alparolado, ke eble en li vekiĝis iu bildo de estonta ... ne penetris ŝian cerbon – akceptis. Sed ne, kaj plian fojon ne, ili ne havas iun ajn rilaton.\n\nŜi apenaŭ konvinkis sin mem, ĉar malgraŭ sia povra, ordinara aspekto la junulo sendube impresis ŝin kaj ie profunde en ŝi io – ĉu kvarko – puŝis ŝin kapti la oportunan okazon, eĉ se tio estis ankoraŭ freŝa kaj neplenkreska sensaĵo.\n\nLi helpis ordigi la ejon kaj invitis ŝin kune vespermanĝi ... Ŝi estis morte laca, estis jam delonge cerbumanta, kiel ŝi organizos sian vespermanĝon. La fridujo hejme estis malplena, ne estis eĉ malnova krusto da pano en la ŝranko. Je la relative malfrua horo en ŝia najbareco certe ne estas butiko malfermita dimanĉvespere. Tial – nur tial – ŝi akceptis lian proponon. Post la manĝo ŝi siaflanke komprenis ke ŝi ne povas ne inviti lin ĉe si por vesperfina taso da kafo ... kaj tiam li ŝin unuan fojon kisis. Kaj ŝi reciprokis la kison.\n\nEkde tiu vespero ĉio okazis ĉiam pli kaj pli rapide. Mallongan tempon poste ili geedziĝis – tro haste? – en la preĝejo. Ŝi estis blanke vestita, kvankam en ŝia ventro ŝtele sekvis eta estaĵo la okazintaĵojn – sed tion sciis nur Saskia.\n\n* * * * *\n\nLaŭte hurlante la ambulanco alproksimiĝis al la enirejo de la urĝsekcio de la malsanulejo. Sur la brankardo kuŝis junulo, kiu feroce konvulsiis pro nekonata deliro ... Preterpasantoj trovis lin ĉe la rando de la parko kaj tuj alarmis la helposervojn. Kuracistino kaj geflegistoj klinis sin super li. Tubetoj kaj infuzoj, injektiloj kaj plastroj, sondiloj kaj sensoroj ... ĉiuj medicinaj laboriloj estis bezonataj. Jen klare la tioma viktimo de la mistere nekonata, kaj plej ofte mortiga, fidrogo, kiu lastatempe inundis la urbon. La malmultaj pacientoj, kiuj tamen postvivis, retenis nenian memoraĵon pri la maniero, kiel la nekonata substanco – el kiu sulfuro estis grava ingredienco – eniris ilian korpon.\n\nSenprobleme la polico povis trovi liajn gepatrojn kaj informi ilin. Li havis sian identigilon en la poŝo. Eĉ antaŭ ol li estis transportata de la urĝsekcio al speciala kontrolĉambro, ili alvenis al la malsanulejo.\n\nKiam li regajnis konscion – malgraŭ lia rezisto li tamen travivis – la sekmensulo kaj la instruistino kliniĝis super lia lito.\n\nEn la okuloj de Saskia kuŝis brilo de konsterno pro la rekono de neebla pasinteco. Li nur vidis la rebrilon de la propra honto. Li klopodis malebligi sian propran vivon, kaj eĉ pri tio li malsukcesis.\n\n* * * * *\n\nEj – kara leganto – tiel ankaŭ Multatuli interrompus sian rakonton – eble vi ne kontentas pri tiu ĉi happy end kaj vi preferus ke la junulo ne supervivu. Mi ne malaprobas, faru laŭ propra volo. Sed tio neniel ŝanĝus la fakton ke la konsterno en la okuloj de Saskia restas. La rekono de la patrino ke ŝia filo ne nur klopodis forpreni sian propran vivon, ke li volis forlasi vivon, kiun li konsideris aŭ spertis sensenca, dum ŝi taksis ĝin multvalora, en si mem jam estas timtremiga. Sed ekkompreni ke li eĉ emis malebligi sian naskiĝon kaj ne nur nei la propran ekziston, sed eĉ penis ĝin tute neniigi „al io neniam okazinta”, ĉu tio ne estus multe pli peza sufero netolerebla ol la doloro de patrino de viro, kiu donis sian vivon por savi aliulojn?\n\nKaj eble ankaŭ pri tio vi ne kontentas. Eble vi opinias – kara leganto – ke la knabo jes devis sukcese fini sian entreprenon. Ankaŭ pri tio mi povas vin kontentigi. Nenio certigas ke, kvankam la momento de la koncipo estis la sama, la ovoĉelo, kiu liberiĝis en la dua vivhistorio ne nepre estas la sama kiel tiu en la unua. Nenio ankaŭ garantias, ke la sama spermatozoo, kiu gajnis la vetkuron ĝis kaj tra la membrano de la ovoĉelo en la unua historio, estis la sama kiel tiu, kiu unua traboris ĝin en la repreno. Kiu do povas aserti, ke la silenta atestanto de la unua geedziĝceremonio estas identa al tiu de la dua?\n\nKaj por la fizikistoj: eble la modelo de interkonektiĝo de tiu ĉi rakonto ne akordiĝas kun la leĝoj de kvantumfiziko ... Nu ja, kiu mortidevulo – krom vi spertuloj pri la plej etaj ingrediencoj de la universo – zorgus pri tio?\n\nKaj se ankaŭ tio ĉio daŭre ne povas forpreni vian avidan malestimon, vi ĉiuokaze mem povas pripensi aŭ imagi alternativan scenaron. Sed pri tio aliaj personoj verŝajne same kiel vi ne kontentos.", "author": "Tagiĝa Gvido", "categories": ["Aktuale", "NOVELO", "Literaturo"], "audio_links": null}
{"url": "https://www.monato.be/2022/013091.php?p", "title": "Malsano de Alchejmero timigas", "published": null, "content_text": "Kiel rimarki demencon kiel eble plej frue? Tio ja estas grava, ĉar ni jam scias, ke medikamentoj helpas kaj malrapidigas la malsanon, kvankam ili ne povas kuraci ĝin. Kiel vivi kun niaj pliiĝantaj demenculoj? Kaj kiel atenti pri ni mem?\n\nNi ĉiuj scias pri nomoj ne facile troveblaj en la kapo, pri ŝlosiloj, monujoj, telefonoj, okulvitroj, kiuj perdiĝas kaj retroviĝas. Tio ne nepre estas signoj de memorperdo. Tio gravas nur, se oni ne plu scias, kion fari per la ŝlosiloj kaj kiel uzi la telefonon. La vera problemo estas interpreti kaj kompreni aliajn signojn, kiuj povas aperi ĉe vi aŭ ĉe viaj proksimuloj tre nature kaj malrapide, sen kompreni kial. La malsaniĝanto povas konsterni siajn proksimulojn per aliaj aferoj, kiujn li daŭre tre bone faras, kaj per scioj kaj artoj, kiujn li ĉiam havis: interesaj interparoloj, bela muzikado, parkeritaj kantoj kaj poemoj, scio pri fremdaj lingvoj, praktika laboro, ŝercoj, afabla konduto.\n\nVia amiko forgesas veni al la koncerto, pri kiu vi interkonsentis hieraŭ. Vi havas lian bileton, sed li ne aperas. Vi atendas kaj atendas ankoraŭ dum la komenciĝo de la koncerto. Vi ne povas koncentriĝi al la muziko, vi nur demandas vin, kio okazis al li kaj kial via amiko ne venis. Tute natura situacio, sed provu scii, kial li ne venis.\n\nLa parolmaniero de alia amiko ŝanĝiĝas. Al li mankas vortoj. Li ofte eksilentas kaj ne povas plu paroli, se vi ne divenas la bezonatan vorton. Liaj respondoj mallongiĝas. Pli kaj pli oftas lia repliko, ke li ĉion komprenas, sed vi konkludas, ke li tute ne komprenas.\n\nDum vespera vizito al via panjo vi rimarkas, ke ŝi jam enlitiĝis kaj havas sur si unu el siaj plej belaj somerroboj. Demandite pri tio, kial ŝi ne metis noktorobon, ŝi asertas, ke ŝi ne havas tiajn. Tamen en ŝia tirkesto kuŝas tri puraj, bonodoraj, gladitaj noktoĉemizoj, sed ŝi ne trovis ilin. Ofte ŝi plendas, ke neniu vizitas ŝin, ke neniu telefonas al ŝi. Tamen vi scias, ke tio ne estas vera. Ŝi komencas telefoni al vi plurfoje tage, eĉ kvin minutojn post via voko, kaj ree.\n\nAlian tagon via parulo ne venas al la stacidomo, kie vi havas rendevuon. Tio estas ege ĝena al vi, ĉar vi kredis, ke li veturigos vin hejmen. La distanco estas sufiĉe longa kaj publika transporto mankas. Vi telefonas al li; li ĝentile pardonpetas kaj promesas tuj veni. Vi trankviliĝas, atendas, kaj li alvenas kun pardonpetoj kaj bona humoro. Dum la veturado li tamen ne turniĝas maldekstren tie, kie li devis turniĝi. Vi devas atentigi lin, kaj tiam li sekvas la ĝustan vojon.\n\nDum la sekvantaj monatoj vi pli kaj pli respondecas pri la navigado, vi havas la mapon kaj itineron en via kapo. La infanoj ŝatus aĉeti navigilon, sed vi timas, ke rigardante nur ĝin la stiristo ne atentos pri tio, kio okazas sur la vojo. Ĉu vi informu la policon? Via parulo neniam pardonus vin.\n\nKiam vi kaj via kunulo planas vojaĝi eksterlanden, li ekplendas, ke li ne scias paki sian valizon. Li pakis, sed malpakas, repakas kaj malpakas. Vi decidas paki por li, sed li malpakas refoje. Vi devas kaŝi la jam pretigitan valizon ĝis la tago, kiam vi veturas al la haveno. Feliĉe li fidas vin kaj ne plu zorgas pri la pakaĵoj.\n\nAmikino volas, ke vi iru kun ŝi al la banko, ĉar ŝi ne havas kontantan monon, kaj ŝi ne sukcesas eltiri ĝin el la aŭtomato. Vi komencas dubi, ĉu ŝi povas teni la ŝloskodon en sia kapo. La afero post kelkaj monatoj malboniĝas. Ŝi diras, ke ŝi ne havas monon, ĉar la banko ŝtelis ĝin el ŝiaj tri kontoj, kaj la bank-oficistino tion sciigas al ŝi plurfoje semajne per la telefono. Ankaŭ la helpantoj, kiuj vizitas ŝin, ŝtelas; ŝi ne plu volas havi ilin. La najbaroj krias mensogojn kaj akuzojn al ŝi en la koridoro de la pluretaĝa domo. Krome ŝi diras, ke ŝia kuracisto ĉiutage telefonas al ŝi pri tio, ke ŝi mortos ene de du jaroj. Komence vi ne scias kion respondi, ĉar kutime ŝi kondutas tute racie kaj scias zorgi pri siaj aferoj, sed okazas timigaj esceptoj.\n\nŜi forgesas, ĉe kiu optikisto ŝi mendis okulvitrojn por si; ŝi nur memoras, ke je la unua horo posttagmeze ŝi devas iri preni la okulvitrojn. Vi devas telefoni al sep optikistoj por trovi la ĝustan. Surprizo: ĉe la optikisto ŝi kondutas normale kaj eĉ pagas por la multekostaj okulvitroj per sia bankokarto. Ŝi memoras la ŝloskodon kaj havas monon en sia konto, sed pasas ne-longa tempo, antaŭ ol ŝi rerakontas siajn frenezajn suspektojn.\n\nKiam homoj demencas, kelkaj el ili pli kaj pli vivas en la pasinteco. Ili ne kaptas la realan mondon ĉirkaŭ si. Ili serĉas la vojon al la vilaĝo – kaj al la domo – kie ili loĝis en la junaĝo. Ili sopiras la pasintecon sen kompreni, ke la pasinteco ne plu troveblas.\n\nPatrino havas en sia kapo imagojn pri siaj etaj infanoj kaj ne rekonas la plenkreskajn. Ŝi ne rekonas sian edzon, kiu maljuniĝis. Ŝi en sia kapo vivas kun juna viro. En maljunulejo iu sinjoro demandas la horaron de la buso ironta al lia hejmo. Kion respondi? Liaj hejmo, vilaĝo kaj buso ne plu ekzistas.\n\nHomoj, kiuj ankoraŭ estas sanaj timas pri tio, kio okazos al ili. Estas hipokrite diri, ke ĉiu kaj ĉia vivo valoras. Neniu ŝatus fariĝi nura ŝarĝo por siaj proksimuloj kaj la socio. Pluraj maljunuloj vere esperas morti antaŭ ol demenci. Estas surprize, ke ĉe demenculo longe restas ia racio, komprenemo, saĝeco. Kiam li konscias pri sia stato, li povas provi mortigi sin aŭ petas nian helpon pri tio, dum kelkaj aliaj kroĉas sin al la vivo kaj ne volas esti ekzamenataj. Preskribitajn medikamentojn ili rifuzas tiom longe, kiom ili povas elturniĝi solaj.\n\nEstas sciate, ke unu kondiĉo por feliĉo estas senti sin bezonata. Por senti sin homo ĉiu devas signifi ion por iu. Kelkaj el ni vere bezonas siajn demenculojn, sed ĝis kia limo? Kiu rajtas decidi, kie estu markita la limo?", "author": "Raita PYHäLä", "categories": ["Aktuale", "MEMORO", "Moderna vivo"], "audio_links": null}
{"url": "https://www.monato.be/2022/013094.php?p", "title": "Vivado ĉe akvo de la rivero Nemunas", "published": null, "content_text": "Litovio ne-ofte suferas pro la klimato. Tamen ekzistas tradicia fenomeno kutima en tiu ĉi lando: la ĉiujara printempa inundo en apudmara regiono.\n\nKiam postvintre la degelo de neĝo regalas la plej grandan riveron Nemunas per akvo, la rivero pleniĝas tiom, ke Kurona Laguno ne kapablas akcepti ĝian akvon. Ne malofte al la fenomeno kontribuas ankaŭ flosantaj glacipecoj, kiuj iom post iom blokas la akvofluon kaj formas fortan digon. Tiam okazas inundoj: subakviĝas vojoj, paŝtejoj, laborkampoj, arbaroj, kaj akvo eniras eĉ en domojn.\n\nOrdinara inundo kutime subakvigas ĉirkaŭ 14 000 hektarojn da teritorio. Loĝantoj memoras la inundon de 1994 kiel la plej fortan. Tiam la akvo „konkeris” ĉirkaŭ 47 000 hektarojn da tereno kun 158 privataj domoj kaj 350 loĝantoj ene.\n\nAlilokaj litovoj konsideras la ĉiujaran „akvofreneziĝon” ekstreme danĝera fenomeno. Multaj venas al la laguno por fari memorindajn fotojn. Tamen, lokuloj akceptas tiujn akvajn defiojn tute trankvile. Ili diras, ke estus pli strange se printempe ne okazus inundo. Ili akceptas la vivon tia, kia ĝi estas. Neniu forkuras de la malfacilaĵoj. Okazas, ke aliaj homoj precipe junaj translokiĝas al tiu regiono por sperti la naturan potencon, antaŭ kiu la homo estas preskaŭ senforta.\n\nMonika Dobrovolskytė komforte vivis en Vilnius. Tamen, antaŭ pli ol dek jaroj ŝi decidis translokiĝi al vilaĝo Šyša apud Kurona Laguno. Ankoraŭ en sia infanaĝo ŝi venadis ĉi tien kun siaj gepatroj por ĝui la nekutiman pejzaĝon. Ŝi konfesas: „Kiam mi unuafoje vidis la inundon, ĝi tuj kortuŝis min. Ekde kiam mi loĝas ĉi tie fojfoje mi pensas, ke kiam oni enkarcerigas vin, via unua reago estas forkuri. Sed kiam vi iom pli longe loĝas ĉi tie, vi komprenas, ke oni ne devas forkuri.” Tiuj, kiuj loĝas ĉi tie dum jardekoj, alkutimiĝis al inundoj; ili antaŭe preparas sin kaj la akvo en la korto ne plu surprizas ilin.\n\nMonika rakontas, ke ŝia vivmaniero forte ŝanĝiĝis kompare kun tiu en la ĉefurbo. „Vi ne povas vivi senzorge ĉi tie. Vi devas konscii pri la situacio kaj peni konservi konvenan distancon de la akvo. La inundoj estas malsamaj ĉiujare. Oni ne povas antaŭdiri, kiaj ili estos. Mi legas hidrologiajn informojn en Interreto kaj kontrolas la nivelon de la riveroj. Se Nemunas jam forte altiĝis je 100 km de ni, mi scias, ke la ondo venos ĉi tien post nelonge. Kiam la akvonivelo komencas altiĝi, loĝantoj ofte endormiĝas kun la manoj pendantaj por scii kiam la akvo venos en la salonon. Mi ne dormas tiel, sed kiam la akvonivelo altiĝas, mi plurfoje vekiĝas nokte por kontroli tra la fenestro de kie kaj kiom da akvo aperis. Ĝi estas neantaŭvidebla forto”, rakontas Monika.\n\nPor la lokuloj la plej timiga afero estas la subita degelo kaj la ŝtopiĝanta rivero. Aparte danĝeraj situacioj estiĝas, kiam la akvo ankoraŭ portas glacipecojn. Se la korto ne estas protektata de arboj, tiuj glacioj povas detrui ĉion, kion ili renkontas survoje. Sekve de tio, en la pasinteco malaperis eĉ domoj.\n\nDum la jaroj loĝantoj lernadas pri la vivado ĉe akvo. Ili konstruas domojn sur pli altaj lokoj, kaj la pordojn oni aranĝas tiel, ke ili malfermiĝas internen por eviti, ke glaciiĝinta akvo bloku ilin. Aliajn konstruaĵojn oni faras sur blokoj aŭ ŝtonoj. Gravaj objektoj de la ĉiutaga vivo estas ŝnurataj tiel, ke akvofluo ne povu „forŝteli” ilin.\n\nAntaŭ la alveno de inundo la loĝantoj metas katojn kaj hundojn sur grenejojn, aŭ trovas lokon por ili en subtegmenta spaco ene de la domo. Ankaŭ domobjektoj estas metataj en pli altajn lokojn. Ĉiuj posedas specialan vestaĵon por moviĝi en la akvo, kiu foje povas superi la nivelon de unu metro. Cetere, ĉiu familio havas boaton.\n\nMonika aldonis, ke printempe ŝian domon ĉirkaŭas kvazaŭ oceano: unu domangulo troviĝas 50 metrojn for de akvo, sed alia nur 5 metrojn. En sia korto ŝi havas propran boaton ŝnuritan al la korta pordego, kaj ŝi uzas ĝin por iri al la proksimaj urbetoj (Rusnė kaj Šilutė). Tamen la vetero ne ĉiam permesas boati: foje la akvofluo estas tro forta, aŭ glacipecoj flosas. Okazas, ke dum du semajnoj ŝi restas kvazaŭ en malliberejo. „Do, mi ĉiam devas zorgi pri tio, ke manĝoprovizoj sufiĉu por almenaŭ tri monatoj. Krome, mi ĉiam devas moviĝi nur tage, ĉar nokte ne estas sekure”, ŝi aldonas.\n\nFeliĉe, Monika laboras en la turisma kampo, kaj siajn taskojn ŝi povas ofte fari per komputilo. Ŝi rimarkis, ke dum la lastaj jaroj ne nur ŝi estas tiel freneza pro inundoj. Pli kaj pli da junaj familioj emas translokiĝi al tiu akvema regiono, kelkfoje sciante nek kio okazas tie printempe, nek ke ili ne povos foriri de la hejmoj dum monatoj.", "author": "LAST", "categories": ["Aktuale", "LITOVIO", "Moderna vivo"], "audio_links": null}
{"url": "https://www.monato.be/2022/013132.php?p", "title": "Ĉu vi manĝis", "published": null, "content_text": "Antaŭ pli ol 15 jaroj mi komencis interparoladi kun ne-ĉinaj esperantistoj per Skajpo. Unu el ili demandis al mi, kiel ĉinoj salutas al amiko, kaj mi tuj respondis: „Ĉu vi manĝis”. Mia respondo konfuzis lin!\n\nKial „Ĉu vi manĝis” sen demanda signo iĝis saluta frazo? Ne nur alilandanoj, sed ankaŭ nuntempaj junaj ĉinoj ne povas kompreni tion. Jes, en la kapo de ordinaraj homoj ĝi estas stranga, eĉ neimagebla salutmaniero.\n\nAntaŭ pli ol 70 jaroj la plej granda parto de la ĉinoj ne havis sufiĉe da manĝaĵoj por ĝissate manĝi, kaj multaj ĉiam restis eĉ en preskaŭ akra situacio pro malsato. Tamen, ĉinoj estas ĝisoste kaj gastigemaj kaj helpemaj. Kvankam oni povis ne satigi sin, tamen oni emis ankoraŭ zorgi pri siaj konatoj. Pro tio ĉinoj komencis uzi la ŝajne demandan, tamen salutan frazon „Ĉu vi manĝis”. Jes, manĝo por homo, kiel benzino por aŭto, estas nemalhavebla por vivteni sin. Poste ĝi populariĝis tra tuta Ĉinio.\n\nNuntempe, pro la rapida disvolviĝo de la ekonomio kaj la pliboniĝo de vivkondiĉoj, preskaŭ ĉiuj ĉinoj povas ne nur ĝissate manĝi ĉiutage, sed ankaŭ povas satigi ĉiujn siajn dezirojn. Rezulte de tio en Ĉinio pli kaj pli multaj homoj – precipe mezaĝaj kaj grandaĝaj – suferas pro alta sangopremo kaj diabeto.\n\nTamen, diroj pri tiuj du malsanoj estis antaŭe eĉ ne aŭdeblaj. Oni diras, ke kelkaj malsanoj devenas de multa manĝado.", "author": "Xu JINMING", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2022/013135.php?p", "title": "Ŝtelado por vivtenado", "published": null, "content_text": "Por vivteni sin oni devas trovi laboron, kaj en nia mondo multaj profesioj ekzistas por progresigi la socion kaj kontentigi la bezonojn de ĉiuj loĝantoj.\n\nMultaj el tiuj, kiuj ne volas labori por gajni monon, elektas monujo-ŝteladon kiel sian „profesian” laboron, kvankam ĝi estas danĝera, kaj laŭ la leĝo, krimo.\n\nPreskaŭ ĉiuj iam suferis pro ŝtelado. Oni devas bone zorgi pri siaj monujo, biciklo kaj aliaj objektoj, ĉu grandaj ĉu malgrandaj, ĉu valoraj ĉu malmultekostaj. Ŝtelado estas granda problemo ĉe la tuta socio, kaj policanoj eluzas multan energion por kapti ŝtelistojn. Tamen la rezulto ne estas kontentiga.\n\nEn preskaŭ ĉiuj ŝoseoj, stratoj, vojoj kaj eĉ aleoj de Ĉinio oni instalas multajn kameraojn, kiuj principe ĉiam bone funkcias kaj povas ĝustatempe liveri informojn al la polico. Se okazas ŝtelo, la kulpulo estas tuj arestita de policanoj. Pro tio ne ĉiuj kuraĝas ŝteli nuntempe.\n\nPreskaŭ ĉiuj ĉinoj havas modernan poŝtelefonon, per kiu eblas facile aĉetadi, do malmultaj, ĉefe maljunuloj, ankoraŭ uzas paperan monon. La monujo fariĝas senutila balasto por ordinaraj homoj en Ĉinio, kaj monujo-ŝtelistoj ne havas multajn okazojn sukcesi.\n\nPro tio en la lastaj jaroj preskaŭ ne videblas monujo-ŝtelistoj, ĉar ili rezignas sian malbonan „profesion” kaj serĉas alian laboron en la socio.", "author": "Xu JINMING", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/2022/013158.php?p", "title": "Diskutoj pri la estonteco de Ukrainio", "published": null, "content_text": "En Vieno okazis internacia konferenco „Time to Decide” (Tempo por decidi). Partoprenis fakuloj, kiuj provis trovi solvojn por Ukrainio post la milito. La organizantoj de la aranĝo estis la aŭstraj Institut für die Wissenschaften vom Menschen (IWM) (Instituto por la homaj sciencoj) kaj bankfondaĵo Erste .\n\nEkde la 24a de februaro la eŭropa ordo ne plu estas tia, kia ĝi estis en la antaŭaj jardekoj. La rusia invado al Ukrainio neeviteble ŝanĝis ne nur la landon, sed ankaŭ Eŭropan Union kaj la sintenon de la EU-ŝtatoj. La salutparoloj en la konferenco montris kiel grave la konflikto influas la interrilatojn en Eŭropo. En unu el ili Kaja Kallas, estona ĉefministrino, per videomesaĝo deklaris: „Paco devas esti pli bone armita kontraŭ la leĝoj de tiraneco”. Kaj ŝi atentigis, ke „malbona paco estus ŝarĝo por ni estontece”.\n\nSerhij Ploĥij, ukraina fakulo kaj profesoro ĉe la universitato Harvard (Usono), atentigis, ke Ukrainio de pli ol cent jaroj estas orientita al Okcidento kaj volis apartiĝi de la rusia imperio. „Ukrainio ĉiam havis kulturon, kiu grave diferencis de tiu en Sovet-Unio. Estis ĉiam granda diferenco de identecoj sur la teritorio de Ukrainio”, argumentis Ploĥij. „Neniam nur unu partio povis sola domini la tutan landon. Oni ĉiam devis proksimiĝi unu al la alia por formi registaron.” Eŭromajdano 1 estas laŭ Ploĥij la decida kaŭzo por la agoj de la rusia prezidento Vladimir Putin. „Ĉio komenciĝis en 2014, kun la anekso de Krimeo. La kaŭzo por la milito estis Eŭromajdano. Ĉi tie ekis la konflikto. Temis pri la eŭropa orientiĝo de Ukrainio.”\n\nLa moderna ukraina modelo el la 19a jarcento markas orientiĝon al Eŭropo. „Kaj tio signifis ĉiam emancipiĝon disde la Rusia Imperio. Komunismo fakte malmulton ŝanĝis en tiu orientiĝo. Komence de la 90aj jaroj Ukrainio transdonis la nukleajn armilojn al Rusio, sed ne ricevis perspektivojn por la estonteco.” Nun oni devas solvi bazajn problemojn, ĉar baldaŭ minacas ankoraŭ pli granda milito, deklaris Ploĥij. Li atentigis, ke Ukrainio kun sia porokcidenta orientiĝo en sia politiko devas liberiĝi de la oligarkoj.\n\nPor la rekonstruo de Ukrainio Ploĥij konsideras historian modelon, laŭ kiu oni devas orientiĝi: „La Marshall-plano estas modelo, por kiu Eŭropo devas disponigi monon.”\n\nItala politologino, Nathalie Tocci, de la sendependa Istituto Affari Internazionali (Instituto por internaciaj aferoj) opinias, ke la radikoj de la konflikto estas obstaklo por la solvo: „Tiu milito estis kaŭzita de ideologioj, kaj tio malfaciligas la solvon”. Nura malintensigo ne kondukus al daŭripova pactraktato. Pro tio Ukrainio kaj Okcidento devas prepari sin por longa milito kaj samtempe tre baldaŭ proponi konkretajn perspektivojn. Tio inkluzivas ankaŭ eblan kandidat-statuson por Ukrainio en Eŭropa Unio. Ukrainio bezonas nun klarajn perspektivojn, kiuj povus realiĝi en periodo de unu ĝis kvar jaroj.\n\nFlorence Gaub, fondintino de la instituto Futurate en Parizo, diris, ke militoj estas rezulto de konfliktoj kaj ke „malbona paco” implicas la sekvan konflikton. „Ukrainio kaj la aliancanoj devas adaptiĝi al longa konflikto.”\n\nĤristo Grozev, ĉefdirektoro de la ĵurnalisma reto Bellingcat , kiu okupiĝas pri esplora malkovro de la rusiaj militoperacoj, argumentis por baldaŭa NATO-membreco de Ukrainio. Nur se la investantoj havus certecon, ke la lando akiris militan stabilecon, ili povus fari daŭripovajn investojn. Grozev memorigis, ke ankaŭ pli novaj EU-membroj antaŭ sia EU-membreco jam estis NATO-membroj kaj tio estis sukcesmodelo – starpunkto, kiu nun ne estas unuanime kunhavata.\n\nLa ukraina konflikto – pri tio samopiniis multaj partoprenantoj en la konferenco – jam tute ŝanĝis Eŭropan Union. Oni asertis, ke la milito estas „vek-voko”. „EU estis ĉiam kutimiĝinta ŝanĝi aliajn, sed nun spertas, ke aliaj ŝanĝas ĝin”, diris Ivan Krastev, kunlaboranto de IWM. Li atentigis, ke Ukrainio bezonas perspektivojn ankaŭ pro tio ĉi, ĉar alie ĝi havus truon ĉe la pli juna loĝantaro. „Nun estas multaj ukrainaj infanoj en Okcidento. Se ili pasigos sian junaĝon tie, ili mankos al la lando estontece,” diris la bulgara politologo.\n\nGerald Knaus, aŭstra fakulo pri migrado, ne samopiniis. Li atentigis, ke pli ol 3,5 milionoj da ukrainoj elmigris al Pollando, sed samtempe 1,3 milionoj revenis. „Tio rilatis al la perspektivo. La defendo de Kievo estis perspektivo je reveno kaj multaj reagis al ĝi.” Li argumentis, ke Eŭropo nun devas certigi moviĝadon por ukrainoj kaj konservi ĝin por pli longa tempo.\n\nPor la ukraina ĵurnalistino Olga Tokarjuk, esplorantino de la Centro pri Eŭropa Politika Analizo (CEPA), ŝia lando entute ŝanĝiĝis. En la ombro de la konflikto en la ukraina socio, kie ĉiam estis forta malfido kontraŭ la ŝtato, formiĝis novaj interrilatoj: „Estas nova fido al la forto de la socio. Antaŭe tio estis problemo. Kaj tio realiĝos en nova fido al la institucioj.”\n\nLaŭ ŝi, prezidento Volodimir Zelenskij gvidas sian landon ne kiel forta reganto, sed kiel „membro de la socio”. „Ni volas esperi, ke tio firmigas la fidon al la ukrainaj institucioj.” La ŝanco de la nuna situacio laŭ Tokarjuk estas, ke en Ukrainio oni unuafoje havas la senton, ke „la registaro staras firme por la komuna afero”.", "author": "Evgeni GEORGIEV", "categories": ["Aktuale", "INTERNACIA KONFERENCO", "Politiko"], "audio_links": null}
{"url": "https://www.monato.be/2022/013225.php?p", "title": "Kien nun, Kanado?", "published": null, "content_text": "Elizabeto la 2a, kiu dum pli ol 70 jaroj regis ne nur super Unuiĝinta Reĝlando, sed ankaŭ super Kanado kaj pluraj aliaj landoj, forpasis en septembro. Ŝi forte interesiĝis pri Kanado, kiun ŝi vizitis 22 fojojn dum sia regado – pli ol ajnan alian landon de la Komunumo de Nacioj ( Commonwealth of Nations ).\n\nHodiaŭ la ŝtatestro de Kanado estas ŝia filo: la reĝo Karlo la 3a. Li estas ŝtatestro ankaŭ, krom de Unuiĝinta Reĝlando, de 13 aliaj landoj kaj la simbola estro de la Komunumo de Nacioj. En la praktiko, tamen, la politikan povon plenumas la parlamento kaj la registaro, ne de la reĝo mem.\n\nNe de ĉiuj membroj de la Komunumo de Nacioj (kiuj ĉefe fontas el 56 sendependaj landoj, kiuj antaŭe estis parto de la brita imperio, krom kelkaj esceptoj) la reĝo estas ŝtatestro, sed de nur 15 landoj (16 ĝis Barbado fariĝis respubliko fine de 2021). Tiujn oni povas nomi „Komunumaj Reĝlandoj” ( Commonwealth Realms ). La plimulto de la membraro de la Komunumo de Nacioj do tamen estas respublikoj, en kiu la ŝtatestro ne estas Karlo la 3a, sed estas ankaŭ kelkaj naciaj monarĥioj. Tra la historio, pluraj landoj, kiuj sendependiĝis, elektis fariĝi respublikoj, interalie Barato, Srilanko kaj Maŭricio.\n\nKanado estas federacio de dek provincoj (al kiu oni aldonu tri nordajn teritoriojn), kiuj ĉiuj havas propran parlamenton kaj registaron. La reĝo estas (kiel en la aliaj landoj, en kiuj li estas ŝtatestro, krom Unuiĝinta Reĝlando) reprezentata surloke de Guberniestro Ĝenerala, persono nomumita de la monarĥo laŭ propono de la ĉefministro de la lando. La nuna Guberniestro Ĝenerala estas Mary Simon, la unua persono de indiĝena – inuka – deveno en tiu posteno. La krono estas ankaŭ reprezentata en ĉiu provinco de Leŭtenant-Guberniestro, kiu esence agas same kiel la Guberniestro Ĝenerala rilate la provincan registaron.\n\nKial Kanado konservis la monarĥion ĝis nun? Male al multaj aliaj landoj (inkluzive de la najbara Usono), antaŭe partoj de eŭropaj koloniaj imperioj (sed simile al pluraj eksaj britimperiaj landoj), sendependiĝo estis ne evento, sed procezo en Kanado. La nuna federacia politika strukturo ekzistas de 1867, la lando akiris la rajton libere sin reprezenti en eksteraj rilatoj danke al la Statuto de Vestminstro de 1931, kaj Kanado akiris la juran kapablon modifi sian konstitucion sen aprobo de la brita parlamento en 1982. Neniam do estis unuopa, klara apartigo.\n\nKvankam la akiro de suvereneco okazis iom post iom kaj en maniero akceptita kaj eĉ akompanata de la imperia metropolo, la historio de Kanado ekde la 18a jarcento tamen estas historio de konkeroj nome de la brita krono, forpuŝantaj la tieajn indiĝenajn popolojn aŭ la posteulojn de francaj koloniistoj (aŭ kelkfoje ambaŭ samtempe, ekzemple en la okcidento de Kanado).\n\nLa historio de Kanado rilate britajn simbolojn kaj instituciojn estas kontrasta: ĝi enhavas epizodojn kaj de perforto kaj de koncedoj. Britio akiris gravajn partojn de la nunaj atlantikaj provincoj de Kanado el la franca kolonio Akadio en 1713. Iom da jaroj poste, ekde 1755, la tieaj francaj loĝantoj estis perforte elpelitaj de la brita potenco. En 1763 Britio formale akiris la kanadajn teritoriojn de Francio per la Traktato de Parizo. Poste alvenis en Kanadon el la sudo multaj tiel nomataj „lojalistoj”, kiuj celis forlasi la nun sendependan Usonon por plu setli en teritorio de la Brita Imperio, ekde la fino de la 18a jarcento. De la komenco do tiu parto de la britdevena loĝantaro de Kanado forte subtenis la britan kronon. En la eksa Nov-Francio (el kiu estiĝis interalie la nuna provinco Kebekio) rilatoj estas miksitaj: post unuaj provoj altrudi britajn leĝojn kaj regon super la franca loĝantaro, por provi pacigi la franc-kanadajn loĝantojn, kaj por kontraŭi usonajn revoluciulojn, la brita krono devis en 1774 koncedi iujn rajtojn al ili, komenco de malfacila, sed finfine neniam tute rompita rilato kun britaj institucioj. La brita monarĥio estas do forte enplektita en ĉiuj evoluoj de la kanada politiko ekde antaŭ pli ol du jarcentoj kaj duono.\n\nPluraj aldonaj teritorioj, kiuj poste fariĝis britaj (kaj poste kanadaj) estas la tradiciaj teritorioj de la tieaj indiĝenaj popoloj, kun kiuj la brita krono subskribis la tiel nomatajn „traktatojn”, per kiuj la krono akiris rajtojn en tiuj landoj. Kvankam tiuj traktatoj estas kompreneble kritikataj kiel malegalaj, ili tamen estas taksataj de pluraj simbole gravaj kaj kreis rilaton kun la krono antaŭ eĉ la fondiĝo de la nunaj kanadaj politikaj institucioj. Por pluraj indiĝenaj nacioj ili formas bazon de rajtoj kaj agnosko ĝis la nuna tempo. Pro tiu situacio, iom paradokse, ne ĉiuj indiĝenoj estas favoraj al ĉesigo de rilatoj kun la krono.\n\nSensurprize la brita monarĥio ne estas tre alte taksata en Kebekio, kies loĝantaro estas ĉefe franclingva. Ekzemple dum periodo, en kiu kreskis la nacia sento en Kebekio (1960aj kaj 1970aj jaroj), okazis vizito en 1964 de Elizabeto la 2a. Dum tiu vizito estis gravaj manifestacioj kontraŭ ĝi. Tamen multe pli gravis dum la pasinta duonjarcento la debato pri sendependiĝo ol tiu pri la monarĥio mem. En la ĉiutagaj politikaj diskutoj la temo estas malofte priparolata – sed la forpaso de Elizabeto la 2a vekis novan intereson pri ĝi. Kvankam la temo ade revenas en la amaskomunikiloj, praktike malmultaj antaŭvidas baldaŭajn unuajn paŝojn laŭ la malfacila politika kaj jura vojo, kiu ebligus transiron al respubliko.\n\nSentoj pri la monarĥio do estas en Kanado diversaj, tamen ja sufiĉe multaj kanadanoj pensas, ke la monarĥio ne plu taŭgas al moderna Kanado. Enketo farita printempe de 2022 sugestas, ke iom pli ol duono de la loĝantaro tra la tuta Kanado tion pensas, proporcio, kiu eĉ atingas klaran plimulton en Kebekio (71 % laŭ la sama enketo).\n\nMallonge post la forpaso de la reĝino la ĉefministro de Kanado Justin Trudeau deklaris, ke la nunaj konstituciaj aranĝoj de Kanado estas tre stabilaj, kaj ke li havas neniun planon malfermi la temon.\n\nKvankam aliaj landoj de la Komunumo de Nacioj fariĝis respublikoj, la historio tamen montras, ke konstituciaj evoluoj estas ĝenerale malrapidaj, aparte en Kanado, kie la konstitucio estas ja malfacile reformebla. Grave, por ŝanĝi la rolon de la monarĥio, la interkonsento kaj de la federacia parlamento, kaj de ĉiu el la dek provincoj bezonatas. Ne ekzistas forta emo malfermi tiajn kompleksajn intertraktadojn. Jam fine de la 1980aj kaj komence de 1990aj jaroj konstituciaj reformoj fiaskis, kio malfermis gravan politikan krizon. Ne estus surprizo do, se Kanado plu troviĝos inter monarĥioj almenaŭ dum la venontaj jaroj.", "author": "Nicolas VIAU", "categories": ["Aktuale", "KOMUNUMO DE NACIOJ", "Kiel funkcias la monarĥio en Kanado?"], "audio_links": null}
{"url": "https://www.monato.be/2023/013094.php?p", "title": "Vivado ĉe akvo de la rivero Nemunas", "published": null, "content_text": "Litovio ne-ofte suferas pro la klimato. Tamen ekzistas tradicia fenomeno kutima en tiu ĉi lando: la ĉiujara printempa inundo en apudmara regiono.\n\nKiam postvintre la degelo de neĝo regalas la plej grandan riveron Nemunas per akvo, la rivero pleniĝas tiom, ke Kurona Laguno ne kapablas akcepti ĝian akvon. Ne malofte al la fenomeno kontribuas ankaŭ flosantaj glacipecoj, kiuj iom post iom blokas la akvofluon kaj formas fortan digon. Tiam okazas inundoj: subakviĝas vojoj, paŝtejoj, laborkampoj, arbaroj, kaj akvo eniras eĉ en domojn.\n\nOrdinara inundo kutime subakvigas ĉirkaŭ 14 000 hektarojn da teritorio. Loĝantoj memoras la inundon de 1994 kiel la plej fortan. Tiam la akvo „konkeris” ĉirkaŭ 47 000 hektarojn da tereno kun 158 privataj domoj kaj 350 loĝantoj ene.\n\nAlilokaj litovoj konsideras la ĉiujaran „akvofreneziĝon” ekstreme danĝera fenomeno. Multaj venas al la laguno por fari memorindajn fotojn. Tamen, lokuloj akceptas tiujn akvajn defiojn tute trankvile. Ili diras, ke estus pli strange se printempe ne okazus inundo. Ili akceptas la vivon tia, kia ĝi estas. Neniu forkuras de la malfacilaĵoj. Okazas, ke aliaj homoj precipe junaj translokiĝas al tiu regiono por sperti la naturan potencon, antaŭ kiu la homo estas preskaŭ senforta.\n\nMonika Dobrovolskytė komforte vivis en Vilnius. Tamen, antaŭ pli ol dek jaroj ŝi decidis translokiĝi al vilaĝo Šyša apud Kurona Laguno. Ankoraŭ en sia infanaĝo ŝi venadis ĉi tien kun siaj gepatroj por ĝui la nekutiman pejzaĝon. Ŝi konfesas: „Kiam mi unuafoje vidis la inundon, ĝi tuj kortuŝis min. Ekde kiam mi loĝas ĉi tie fojfoje mi pensas, ke kiam oni enkarcerigas vin, via unua reago estas forkuri. Sed kiam vi iom pli longe loĝas ĉi tie, vi komprenas, ke oni ne devas forkuri.” Tiuj, kiuj loĝas ĉi tie dum jardekoj, alkutimiĝis al inundoj; ili antaŭe preparas sin kaj la akvo en la korto ne plu surprizas ilin.\n\nMonika rakontas, ke ŝia vivmaniero forte ŝanĝiĝis kompare kun tiu en la ĉefurbo. „Vi ne povas vivi senzorge ĉi tie. Vi devas konscii pri la situacio kaj peni konservi konvenan distancon de la akvo. La inundoj estas malsamaj ĉiujare. Oni ne povas antaŭdiri, kiaj ili estos. Mi legas hidrologiajn informojn en Interreto kaj kontrolas la nivelon de la riveroj. Se Nemunas jam forte altiĝis je 100 km de ni, mi scias, ke la ondo venos ĉi tien post nelonge. Kiam la akvonivelo komencas altiĝi, loĝantoj ofte endormiĝas kun la manoj pendantaj por scii kiam la akvo venos en la salonon. Mi ne dormas tiel, sed kiam la akvonivelo altiĝas, mi plurfoje vekiĝas nokte por kontroli tra la fenestro de kie kaj kiom da akvo aperis. Ĝi estas neantaŭvidebla forto”, rakontas Monika.\n\nPor la lokuloj la plej timiga afero estas la subita degelo kaj la ŝtopiĝanta rivero. Aparte danĝeraj situacioj estiĝas, kiam la akvo ankoraŭ portas glacipecojn. Se la korto ne estas protektata de arboj, tiuj glacioj povas detrui ĉion, kion ili renkontas survoje. Sekve de tio, en la pasinteco malaperis eĉ domoj.\n\nDum la jaroj loĝantoj lernadas pri la vivado ĉe akvo. Ili konstruas domojn sur pli altaj lokoj, kaj la pordojn oni aranĝas tiel, ke ili malfermiĝas internen por eviti, ke glaciiĝinta akvo bloku ilin. Aliajn konstruaĵojn oni faras sur blokoj aŭ ŝtonoj. Gravaj objektoj de la ĉiutaga vivo estas ŝnurataj tiel, ke akvofluo ne povu „forŝteli” ilin.\n\nAntaŭ la alveno de inundo la loĝantoj metas katojn kaj hundojn sur grenejojn, aŭ trovas lokon por ili en subtegmenta spaco ene de la domo. Ankaŭ domobjektoj estas metataj en pli altajn lokojn. Ĉiuj posedas specialan vestaĵon por moviĝi en la akvo, kiu foje povas superi la nivelon de unu metro. Cetere, ĉiu familio havas boaton.\n\nMonika aldonis, ke printempe ŝian domon ĉirkaŭas kvazaŭ oceano: unu domangulo troviĝas 50 metrojn for de akvo, sed alia nur 5 metrojn. En sia korto ŝi havas propran boaton ŝnuritan al la korta pordego, kaj ŝi uzas ĝin por iri al la proksimaj urbetoj (Rusnė kaj Šilutė). Tamen la vetero ne ĉiam permesas boati: foje la akvofluo estas tro forta, aŭ glacipecoj flosas. Okazas, ke dum du semajnoj ŝi restas kvazaŭ en malliberejo. „Do, mi ĉiam devas zorgi pri tio, ke manĝoprovizoj sufiĉu por almenaŭ tri monatoj. Krome, mi ĉiam devas moviĝi nur tage, ĉar nokte ne estas sekure”, ŝi aldonas.\n\nFeliĉe, Monika laboras en la turisma kampo, kaj siajn taskojn ŝi povas ofte fari per komputilo. Ŝi rimarkis, ke dum la lastaj jaroj ne nur ŝi estas tiel freneza pro inundoj. Pli kaj pli da junaj familioj emas translokiĝi al tiu akvema regiono, kelkfoje sciante nek kio okazas tie printempe, nek ke ili ne povos foriri de la hejmoj dum monatoj.", "author": "LAST", "categories": ["Aktuale", "LITOVIO", "Moderna vivo"], "audio_links": null}
{"url": "https://www.monato.be/2023/013431.php?p", "title": "Nepoj kaj avinoj", "published": null, "content_text": "En Ĉinio multaj virinoj en aĝo de pli ol kvindek jaroj forlasis sian hejmon kaj loĝas en la hejmo de sia filo aŭ filino por zorgi pri sia nepo aŭ nepino. Tio okazas, ĉar la filo aŭ filino devas diligente labori por vivteni la familion kaj ne havas sufiĉe da tempo kaj energio por zorgi pri sia infano kaj simple petas helpon de sia patrino. Ĉiuj gepatroj havas la saman koron en la tuta mondo. Ili amas siajn infanojn kaj ĉiam sindoneme donacas al ili laŭeble plej multe en la vivo. La feliĉo de iliaj infanoj estas ilia dumviva deziro.\n\nEn 2022 mi ofte vidis, ke kvar virinoj post vespermanĝoj kune ludas kartojn en la gardista ĉambro, tamen en 2023 nur tri el ili side babilas en la sama ĉambro, ĉar mankas al ili unu kunludanto. Por ludi necesas kvar homoj, kaj mi kun scivolo demandis, kial la alia ne venas kunludi. La respondo estis, ke unu el la kunludantoj hejmenrevenis, ĉar ŝia nepino komencis studi en gimnazio kaj tranoktas en la lernejo do ne bezonas zorgon de la avino.\n\nLaŭ la nuna ĉina instrusistemo geknaboj estas prizorgataj de la avino dum dek kvar jaroj, antaŭ la eniro en gimnazion.\n\nPost ellitiĝo ĉiu mezaĝa virino devas tuj prepari matenmanĝon por la familio kaj post matenmanĝo venigas sian nepon aŭ nepinon per elektra biciklo al vartejo, elementa lernejo aŭ mezlernejo. Antaŭ ol reveni hejmen ŝi devas iri al bazaro por aĉeti fiŝon, viandon, legomojn kaj aliajn necesaĵojn por vivtenado de la familio. Poste ŝi komencas lavi vestaĵojn kaj purigi la loĝejon, kaj en la vespero ŝi iras al vartejo, elementa lernejo aŭ mezlernejo por akcepti sian nepon aŭ nepinon, ĉar nuntempe en Ĉinio multnombraj veturiloj rapide iras sur la stratoj, do necesas protekti la infanojn en la publikaj vojoj. Jam en la hejmo la mezaĝa virino devas prepari vespermanĝon kaj post vespermanĝado lavi la manĝilaron. Nur post tio ŝi havas liberan tempon por si mem.\n\n„Mi ne nur ne ĝuas gastan traktadon sed de tempo al tempo ankaŭ ne estas komprenata de mia bofilino. Ŝajne mi faras ĉion devan kaj eĉ nepran por la familio de mia filo. Mi estas nek mastrino nek gastino, tamen mi devas labori kiel sensalajra servistino en la hejmo de mia filo”, diris unu el la virinoj.", "author": "XU Jinming", "categories": ["Aktuale", "ĈINIO", "Moderna vivo"], "audio_links": null}
{"url": "https://www.monato.be/publika/013779p.php", "title": "Bovlo da rizvermiĉeloj, sen pecetoj de ŝenoprazo", "published": null, "content_text": "Mi devenis de la provinco Hunan, kaj hunana rizvermiĉelo estis mia ŝatata manĝaĵo. Bedaŭrinde, neniu manĝejo vendis rizvermiĉelojn ĉe la portalo de mia universitato. Mi povis kontentigi mian apetiton per rizvermiĉeloj nur en la hejmloko dum vintraj kaj someraj ferioj. En mia dua studjaro ĉe la portalo malfermiĝis rapidmanĝejo, nomata „Juanjuana Rapidmanĝejo”, en kiu vendiĝis hunanaj rizvermiĉeloj. Mi ege ĝojis kaj tuj provis ĝin – la gusto estis bona, same kiel en mia hejmloko.\n\nJuanjuana Rapidmanĝejo estis malgranda. Paro da mezaĝaj geedzoj servis kiel kaj kuiristoj kaj kelneroj. Mi ofte vizitis la rapidmanĝejon por manĝi bovlon da rizvermiĉeloj post la vespera lernado. Tiuhore, ne estis multaj klientoj, kaj dekkelkjara knabino, vestita en lerneja uniformo, kutime sidis ĉe tablo super siaj hejmtaskoj. Ĉiufoje mi mendis nur bovlon da rizvermiĉeloj. Mi abomenis la odoron de ŝenoprazo, do, mi speciale ordonis: „Sen pecetoj de ŝenoprazo.”\n\nLa cetero de la artikolo estas konsultebla en la sekcio por abonantoj .", "author": "YIN Jiaxin", "categories": ["RAKONTO", "Literaturo"], "audio_links": null}
{"url": "https://www.monato.be/publika/013780p.php", "title": "Fairphone: pli justa vojo al daŭripova teknologio", "published": null, "content_text": "En epoko, kiam multaj konsumantoj ŝanĝas siajn poŝtelefonojn ĉiun duan aŭ trian jaron, aperas ie-tie interesaj iniciatoj por haltigi ĉi tian malŝpareman ciklon. Inter tiuj, la nederlanda projekto Fairphone lastatempe paroligis pri si en la tuta mondo kiel ekzemplo de pli justa kaj respondeca produktado de teknologiaj produktoj. Ĝi celas malpliigi la median damaĝon kaj plibonigi la laborkondiĉojn de tiuj dungitaj en la elektronika industrio, fako, kiu tro dependas nun de maloftaj materialoj ofte troveblaj nur aŭ precipe ene de konfliktozonoj.\n\nLa produktantoj de poŝtelefonoj Fairphone emfazas la uzadon de oro, kobalto kaj aliaj mineraloj akirataj laŭ principoj de travideblo kaj respekto al la naturo kaj al homaj rajtoj. Male al multaj aliaj poŝtelefon-fabrikantoj, kiuj fakte celas mallongan vivdaŭron de siaj aparatoj por instigi klientojn al novaj aĉetoj post malmultaj jaroj, Fairphone konstruas siajn modelojn tiel, ke la posedantoj mem povas facile laŭbezone anstataŭigi sian baterion, ekranon aŭ eĉ fotilon. Tio ebligas signife plilongigi la vivon de la telefono kaj samtempe redukti la kvanton de elektronika rubo.\n\nLa cetero de la artikolo estas konsultebla en la sekcio por abonantoj .", "author": "Roberto PIGRO", "categories": ["TELEKOMUNIKADO", "Scienco"], "audio_links": null}
{"url": "https://www.monato.be/publika/013781p.php", "title": "Metano: potenca, tro subtaksata forcej-gaso", "published": null, "content_text": "Metano estas inter la plej potencaj gasoj ligitaj al la forceja efiko, kvankam ĝi kutime ricevas malpli da atento kompare kun la daŭre priparolata karbondioksido. Fakte, laŭ la Interregistara Spertularo pri Klimatŝanĝiĝo (IPCC) metano kontribuas je ĉirkaŭ 30 elcentoj al la tuta plialtiĝo de la tera temperaturo, kiu okazis ekde la industria revolucio: ja ne malmulto.\n\nLa ĉefa kaŭzo de la ĉeesto de metano en la atmosfero estas agrikulturo kaj bruto-bredado; tamen, ankaŭ la ekspluatado de tergaso kaj petrolo ludas gravan rolon. Dum karbondioksido (CO 2 ) povas resti en la atmosfero dum jarcentoj, metano male restas tie averaĝe dum nur 12 jaroj. Spite al tio, ĝia efiko al la plivarmigo de la planedo dum tiu periodo estas ĝis 80-oble pli forta ol tiu de CO 2 , kio ne estas aparte konata. Tial redukti la elfluojn de metano estas urĝe por klopodi limigi la tiom priparolatan kaj timatan klimatan varmiĝon. Laŭ sciencistoj, sen plia limigo de metan-elfluoj, estos preskaŭ neeble atingi la celojn fiksitajn kadre de la Interkonsento de Parizo por limigi la mezuman tutmondan temperatur-altiĝon sub 1,5 gradoj celsiaj.\n\nLa cetero de la artikolo estas konsultebla en la sekcio por abonantoj .", "author": "Roberto PIGRO", "categories": ["KLIMATŜANĜIĜO", "Scienco"], "audio_links": null}
{"url": "https://www.monato.be/publika/013785p.php", "title": "Unua klinika provo per psilocibino kontraŭ rezista deprimo", "published": null, "content_text": "La itala AIFA (Agenzia Italiana del Farmaco/Itala Agentejo pri Medikamentoj) ĉi-jare aprobis la unuan klinikan provon bazitan sur la substanco psilocibino por trakti t.n. rezistan deprimon. Temas pri formo de deprimo, kiu ne reagas al almenaŭ du malsamaj, malsamklasaj kontraŭdeprimaj medikamentoj. La esploro daŭros 24 monatojn kaj koncernos 68 pacientojn ĉe la psikiatria kliniko de la Universitato D'Annunzio en Chieti (regiono Abruzo), kunlabore kun aliaj hospitaloj en Romo kaj Foggia.\n\nPsilocibino estas natura substanco trovata en t.n. 'magiaj' fungoj (specioj de la genro Psilocybe , interalie). En la homa korpo ĝi transformiĝas en psilocinon, kiu aktivigas la serotoninajn receptorojn kaj modifas cerbajn retojn ligitajn al humoro, percepto kaj pensado. Dum la lastaj jaroj, internaciaj klinikaj studoj, precipe en Usono, Aŭstralio, Svislando kaj Britio, montris, ke eĉ unu aŭ du dozoj de psilocibino, kun psikoterapia subteno, povas forte efiki kontraŭ deprimo tiam, kiam tradiciaj kuraciloj malsukcesas. La substanco kaŭzas specon de neŭrologia rekomenciĝo, kio helpas la cerbon formi novajn konektojn, kiuj eliminas la rigidajn pensmodelojn tipajn ĉe deprimuloj.\n\nLa cetero de la artikolo estas konsultebla en la sekcio por abonantoj .", "author": "Roberto PIGRO", "categories": ["PSIKIATRIO", "Scienco"], "audio_links": null}
{"url": "https://www.monato.be/publika/013786p.php", "title": "Du tagoj en la montaro", "published": null, "content_text": "En 2016 mi estis volontulo de Eduka Fondaĵo Maitian de Guangdong, Ĉinio, kiu helpas malriĉegajn lernantojn. Aŭtune de tiu jaro, mi kun tri volontuloj komisie de la fondaĵo iris al la montaro de la nord-okcidento de la provinco Hubei por viziti tri malriĉegajn familiojn. Se konfirmite estas, ke la familio ja vivas en stato de malriĉego, la fondaĵo subvencios ties infanon, ĝis tiu finos sian lernejan studadon.\n\nFrumatene de la 14a de septembro, en griza ĉapelo kaj oranĝa vesto surpresitaj per la emblemo de Eduka Fondaĵo Maitian, ni kvarope veturis per mia aŭto el la urbo Vudan al la elementa lernejo de la urbeto Daje de la gubernio Zusan. Konsiderante, ke en la sekva tago estos la Aŭtunmeza Festo, ni speciale kunportis lunkukojn kiel donacon por la lernantoj – oni frandas lunkukojn en la festo laŭ tradicia konvencio.\n\nLa cetero de la artikolo estas konsultebla en la sekcio por abonantoj .", "author": "YIN Jiaxin", "categories": ["Literaturo"], "audio_links": null}
{"url": "https://www.monato.be/publika/013787p.php", "title": "Piedbano", "published": null, "content_text": "Nuntempe oni tre interesiĝas pri sano kaj emas preni sanigajn manĝaĵojn aŭ nutrajn suplementojn kontraŭ malsanoj kiel kancero, alta sangopremo, diabeto, apopleksio ktp. Tamen troa konsumado de tiaĵoj povas damaĝi la hepaton. Do, ne estas tiel bone fidi nur je manĝaĵoj aŭ nutraj suplementoj por esti sana.\n\nDelonge oni diras, ke altigi la korpan temperaturon je unu celsia grado estas bonege por preventi diversajn malsanojn, kaj por tio oni rekomendas piedbanon en varma akvo.\n\nLa cetero de la artikolo estas konsultebla en la sekcio por abonantoj .", "author": "CHO Myung-ja", "categories": ["SANO", "Moderna vivo"], "audio_links": null}
{"url": "https://www.monato.be/publika/013789p.php", "title": "Ĉukuduo: ligna skutilo", "published": null, "content_text": "„Ĉukuduo” 1 estas speco de granda skutilo el ligna ŝtipo, inventita komence de la 1970aj jaroj kaj populariĝinta en la 1980aj en Norda Kivuo, en la oriento de Demokratia Respubliko Kongo, por transporti varojn. Ĝi estas nuntempe fama vartransportilo en preskaŭ la tuta orienta regiono de la lando.\n\nLa transportilo estas farata el solida ligno, kiel ekzemple eŭkalipto. La solaj „modernaj” elementoj estas globlagroj ĉe la radoj. La ligna skutilo ĝenerale longas 2 metrojn. Ĝi kostas inter 35 kaj 86 eŭrojn, depende de la grandeco kaj kapablo transporti varojn.\n\nLa cetero de la artikolo estas konsultebla en la sekcio por abonantoj .", "author": "Verdulo", "categories": ["D. R. KONGO", "Moderna vivo"], "audio_links": null}
{"url": "https://www.monato.be/publika/013800p.php", "title": "La rolo de Nederlando kaj Roterdamo pri verda hidrogeno", "published": null, "content_text": "Nederlando ne plu estas la granda gasliveranto de Eŭropo, ĉar la gaso de Groningeno elĉerpiĝis kaj la ekspluatado haltis ankaŭ pro tertremoj en la areo. La lando iĝis importanto kaj grandparte dependa de norvega gaso per gasoduktoj kaj en formo de LNG (likvigita tergaso) transportita per ŝipo. La importado de rusa tergaso en Eŭropon post la komenco de la milito en Ukrainio estis pli kaj pli limigita. LNG venis ankaŭ el Usono, sed tio havas gravan ekologian piedspuron pro t.n. fracking (hidraŭlika frakasado).\n\nAĉeto de gaso estas eŭropa afero: ekzistas eŭropa gasmerkato, kie gasoduktoj estas interkonektitaj kaj landoj aĉetas kune aŭ unu de la aliaj. Por redukti karbondioksidan (CO 2 ) eligon, oni celas elektrigi transporton (tute aŭ hibride), hejtadon (per elektraj varmopumpiloj) kaj industriprocedojn. Tamen, en specifaj okazoj, kiel produktado de ŝtalo aŭ artefarita sterko, kaj por ŝipoj, pezaj ŝarĝveturiloj aŭ aviadiloj, hidrogeno (prefere verda) estas bona energiportanto.\n\nLa cetero de la artikolo estas konsultebla en la sekcio por abonantoj .", "author": "Kees NEEFT", "categories": ["RENOVIGEBLA ENERGIO", "Scienco"], "audio_links": null}
{"url": "https://www.monato.be/publika/013802p.php", "title": "Pekliberigo", "published": null, "content_text": "Iun tagon Julia telefonis al Sonja tardanokte.\n\n„Sonja ...” ŝi hezitis kaj post mallonga silento daŭrigis, „mi volas interparoli kun vi. Ĉu mi povus viziti vin?”\n\nLa cetero de la artikolo estas konsultebla en la sekcio por abonantoj .", "author": "CHO Sung Ho", "categories": ["NOVELO", "Literaturo"], "audio_links": null}
{"url": "https://www.monato.be/publika/013803p.php", "title": "La Jaro 2032", "published": null, "content_text": "Mi milde ridetas dum mi marŝas laŭ la strato, firme tenante pakaĵon en unu mano. Antaŭnelonge trovinte proksiman DHL-centron, mi nun estas survoje por plenumi gravan promeson. Kristnaskaj lumoj ankoraŭ blinkas en butikoj kaj superbazaroj, kiuj flankas la longan straton, kvankam Kristnasko jam pasis antaŭ pli ol tri semajnoj. Estas la jaro 2032 – tute nova jaro, kiu tamen ne alportas ion novan por multaj homoj, kiuj jam spertis multajn Kristnaskojn.\n\nDu aferojn mi ĉiam konsideras kiel personajn normojn: akuratecon kaj plenumon de promesoj. Eĉ kiam cirkonstancoj ekster mia rego kaŭzas, ke mi malsukcesas, mi iel trovas min kulpiganta min mem pro la fiasko. Do, mi estas aparte feliĉa, sendante ĉi tiun pakaĵon al Cici Chan – el Niĝerio al Ĉinio – ĉi tiun trian semajnon de januaro 2032 ...\n\nLa cetero de la artikolo estas konsultebla en la sekcio por abonantoj .", "author": "Gabriel Olubunmi OSHO-DAVIES", "categories": ["RAKONTO", "Literaturo"], "audio_links": null}
{"url": "https://www.monato.be/publika/013804p.php", "title": "Kulture fremda enmigrado ŝanĝas Germanion", "published": null, "content_text": "Imagu, ke homoj el liberalaj okcidentaj landoj amase enmigradas en Saudan Arabion kaj vivas tie, kiel ili kutimas. Gejunuloj okazigos festojn kun alkoholumado, drogumado kaj seksumado, virinoj banos kaj sunumos sin sen mamzonoj, gejoj okazigos frivolajn fiermarŝojn sur stratoj de Rijado … Ĉiu certe povas (aŭ ne povas) imagi, kio okazos. Eblas nur teoria pripenso kompreneble, ĉar saud-arabaj regantoj tian enmigradon neniam permesus. Sed en Germanio ĝuste tio – inverse – okazas.\n\nSociologoj diras, ke enmigrintoj pliriĉigas socion, se la amplekso de enmigrado restas limigita. Pli granda kulture fremda enmigrado kaŭzas sociajn problemojn, ĉar enmigrintoj tiam formas paralelajn sociojn, kiuj altiras pliajn migrantojn. Ŝtatoj kun multaj enmigrintoj fariĝas ankaŭ malpli socialaj, ĉar enmigrintoj pro diversaj kialoj misproporcie profitas de socialaj helpoj.\n\nLa cetero de la artikolo estas konsultebla en la sekcio por abonantoj .", "author": "Jiří PROšKOVEC", "categories": ["OPINIO", "Moderna vivo"], "audio_links": null}
{"url": "https://www.monato.be/publika/013805p.php", "title": "Rata Festeno", "published": null, "content_text": "La posta fenestro de la distrikta administracia manĝejo estis duonmalfermita, lasante noktan venton envolvi oleecan, dolĉan odoron de fritita porkaĵo, kvazaŭ fermenta invito al kaŝa festeno. Maljuna Ĵou sterniĝis sur la drinkotablo, liaj ronkoj resonis kiel malnova maŝino, dum lia brako premegis duonpladon da ruĝe stufita porkaĵo, ĝia suko kiel malnova inko makulis la faldojn de lia blua Zhongshanzhuang-vesto.\n\nĈe la najbara tablo la sekciestro Wang, kun ruĝiĝintaj vangoj kaj okuloj ŝvelintaj kvazaŭ lanternoj, svingis sian brandoglason en ebria malordo.\n\nLa cetero de la artikolo estas konsultebla en la sekcio por abonantoj .", "author": "Jado (Wei Yubin)", "categories": ["RAKONTO", "Literaturo"], "audio_links": null}
{"url": "https://www.monato.be/publika/013806p.php", "title": "Unika universala vortaro, nun ankaŭ kun Esperanto", "published": null, "content_text": "Ĉe tagmanĝo bona amiko rakontis al mi pri sia iama kunlernejano Armin Salzmann, kiu havas tre specialan intereson pri lingvoj kaj aparte pri Esperanto. Post nelonge mi renkontis s-ron Salzmann persone en Stutgarto, kaj li rakontis al mi pri siaj interesoj kaj defioj. Li elpensis tre ambician projekton, al kiu li donis la iom pompan nomon Multilingualer Basiswortschatz ( Multlingva Baza Vortprovizo ). Lia celo estis krei unikan vortaron, kiu traduku la 120 plej gravajn vortojn al 101 lingvoj. Li kontaktis min, ĉar li volis aldoni ankaŭ Esperanton.\n\nKompreneble mi tre scivolis, kiel Armin Salzmann ekhavis la ideon krei tian verkon. En 1988 li havis la ŝancon studi en Birmingham (Anglio) dum unu semestro. La lecionoj estis en la angla. Li elektis la hispanan kiel elektan fremdlingvon kaj tiel lernis la hispanan kune kun la angla. En 2017 lia filino demandis lin, ĉu li ne emus lerni la francan kun ŝi. Poste li lernis ankaŭ la italan kun bona amiko. Kvankam li neniam vere bezonas fremdajn lingvojn kiel vend-reprezentanto pri kompresoroj en suda Germanio, fremdaj lingvoj tamen fariĝis lia ŝatokupo. Li tiam volis aĉeti vortaron listigantan la plej gravajn vortojn en ĉiuj lingvoj de la membroŝtatoj de EU. Li serĉis en bibliotekoj kaj librovendejoj. Nenion li trovis, eĉ en Interreto, kaj li tiel komprenis, ke li devas mem realigi ĝin.\n\nLa cetero de la artikolo estas konsultebla en la sekcio por abonantoj .", "author": "Rainer KURZ", "categories": ["LINGVOLERNADO", "Lingvo"], "audio_links": null}
{"url": "https://www.monato.be/publika/013807p.php", "title": "Indiĝenaj lingvoj: ĉu kultura heredaĵo aŭ minaco por nacia sekureco?", "published": null, "content_text": "En Ĉilio la statuso de indiĝenaj lingvoj ne estas unueca. Dum izolitaj insul-lingvoj estas rigardataj kiel kultura heredaĵo ja utila kaj valora el turisma vidpunkto, la propono protekti kaj fortigi lingvojn kiel la mapuĉa kaŭzis profundajn polemikojn, kio interalie kontribuis al la malsukceso de la nova konstitucio proponita en 2022 kaj ĝis nun estigas temon de intensa politika debato.\n\nĈilio agnoskas leĝe ses indiĝenajn lingvojn: temas pri t.n. idiomoj ajmara, keĉua, rapanuja, mapuĉa, jagana kaj kaŭeskara. Tamen, tri el ili (rapanuja, jagana kaj kaŭeskara) havas tre malmultajn parolantojn: la jagana kaj la kaŭeskara povas fakte esti priskribitaj kiel preskaŭ formortintaj. Ilia protektado ofte limiĝas al la insulaj komunumoj, kaj okazas io simila al la protektado de endanĝerigitaj bestospecioj, kun neniom da problemoj, protestoj aŭ konfliktoj.\n\nLa cetero de la artikolo estas konsultebla en la sekcio por abonantoj .", "author": "Leonardo ARAYA", "categories": ["LINGVA POLITIKO", "Lingvo"], "audio_links": null}
{"url": "https://www.monato.be/publika/013808p.php", "title": "Politikaj defioj", "published": null, "content_text": "Nepalo havas multekostan politikan sistemon, dominatan de multaj sindikatoj kaj interesgrupoj. Ekde la proklamo de la federacia respubliko en 2008 la elspezoj multe kreskis sen klara efiko por la evoluo de la lando.\n\nPli kaj pli da loĝantoj esprimas sian malkontenton. La 7an kaj 8an de septembro 2025 eksplodis protestoj en Nepalo. Junularo deziras novajn politikistojn, dum la malnovuloj volas resti ĉe siaj postenoj. Samtempe subtenantoj de la monarkio provas profiti de la kreskanta malkontento.\n\nLa cetero de la artikolo estas konsultebla en la sekcio por abonantoj .", "author": "Navin SHRESTHA", "categories": ["NEPALO"], "audio_links": null}
{"url": "https://www.monato.be/publika/013809p.php", "title": "Danĝeraj ferbulaj ludoj", "published": null, "content_text": "„Mi ne povas akcepti sen reagi, ke ni kontentiĝas pri malsukceso tiel proksime al la celo,” estis la amara reago de la ĉefministro François Bayrou la 24an de junio 2025, rimarkante la malsukceson de la intertraktado, kiun li mem lanĉis pri la plej nova pensioreformo en Francio.\n\nAlprenita en 2023 laŭ la deziroj de Macron kaj per la „konstitucia proceduro de artikolo 49.3”, la plej nova pensioreformo antaŭvidas kaj efektivigas ĉefajn dispoziciojn kiel la laŭgrada plialtigo de la laŭleĝa emeritiĝa aĝo de 62 ĝis 64 jaroj antaŭ 2030; la plilongigo de la kontribua periodo por plena pensio de 42 ĝis 43 jaroj ekde 2027; la fermo de „specialaj sistemoj” por „novaj aliĝantoj” ekde 2023.\n\nLa cetero de la artikolo estas konsultebla en la sekcio por abonantoj .", "author": "Christian FABOSSOU", "categories": ["FRANCIO", "Politiko"], "audio_links": null}
{"url": "https://www.monato.be/publika/013810p.php", "title": "La registaro Merz: Nova komenco kaj nova kverelado", "published": null, "content_text": "La atendoj estis grandaj: fine de februaro okazis novaj balotoj en Germanio. Tio estis la fina kulmino de la pli ol trijara tiel nomata „semafora koalicio”. La semaforan koalicion (konsistintan el socialdemokrata SPD, la verduloj kaj la liberala FDP), sub kanceliero Olaf Scholz, plimulto de la germanoj rigardis kiel la malplej sukcesan registaron de la postmilita historio. Ĝi kolapsis duonan jaron antaŭ la fino de la parlamenta oficperiodo en novembro de 2024 pro kvereloj inter la tri ideologie ne ĉiam tre kongruaj partioj. La antaŭprintempaj balotoj ĉe multaj germanoj vekis esperon de nova politika komenco en Berlino.\n\nLa germana aŭtoro Hermann Hesse, kiu diris la supran citaĵon, tre bone komprenis la potencon de grandaj atendoj pri nova komenco. Liaj samlandanoj certe ion tre similan sentis en la ĉi-jara printempo: post la balotoj en februaro la plimulto de la germana voĉdonantaro sopiris pri ŝanĝoj en la federacia politiko. Precipe la ekonomia situacio – tri sinsekvaj jaroj sen ekonomia kresko – kaj la migradkrizo kaj ĝiaj negativaj sekvoj por la germana socio estis la ĉeftemoj de la balota kampanjo. La konservativa CDU de la kandidato Friedrich Merz promesis alian, pli striktan azilpolitikon kaj samtempe pli kompetentan ekonomipolitikon. Merz bone komprenis, ke tiuj balotoj eble estos la lastaj, dum kiuj eblos haltigi la kreskadon de la dekstre popularisma AfD. CDU venkis, ja kun iomete malpli ol 30 % de la voĉoj, sed ĝi tamen fariĝis la plej forta partio. Por ne devi koalicii kun la dekstrema AfD, kiu fariĝis la dua plej forta partio, CDU decidis formi tiel nomatan „grandan koalicion” kun unu el la malvenkintoj en la baloto, la socialdemokrata SPD de la eksiĝonta kanceliero Olaf Scholz. La formado de la nova registaro daŭris nur 72 tagojn, kaj la 6an de majo la germana Bundestag , la federacia parlamento, elektis Friedrich Merz kiel novan kancelieron. Kaj Merz tuj eklaboris.\n\nLa cetero de la artikolo estas konsultebla en la sekcio por abonantoj .", "author": "Martin PTASIńSKI", "categories": ["GERMANIO", "Politiko"], "audio_links": null}
{"url": "https://www.monato.be/publika/013811p.php", "title": "Armenio kaj Azerbajĝano: Ĉu komenco de novaj rilatoj?", "published": null, "content_text": "La 8an de aŭgusto 2025, la armena ĉefministro Nikol Paŝinjan kaj la azerbajĝana prezidanto Ilham Hejdar oglu Alijev subskribis en la Blanka Domo, en ĉeesto de la usona prezidanto Donald Trump, pactraktaton, kiu finas longdaŭran duflankan militan konflikton pri la azerbajĝana regiono Montara Karabaĥo. Usono ankaŭ subskribis duflankajn interkonsentojn kun ambaŭ landoj kun la celo plivastigi kunlaboron en la kampoj de energio, komerco kaj teknologio inkluzive de artefarita intelekto (AI). Ĉi tiu informo tuj vekis la intereson de mondaj amaskomunikilaj kompanioj\n\nArmenio kaj Azerbajĝano, kiuj akiris sendependecon en 1991 kun la disiĝo de Sovetio, estis en konstanta milita disputo ekde la fino de la 1980aj jaroj, kiam Montara Karabaĥo – regiono de Azerbajĝano kun ĉefe armena loĝantaro – izoliĝis de Azerbajĝano kun la subteno de Armenio. Tamen, post du grandaj azerbajĝanaj ofensivoj en 2020 kaj 2023, etnaj armenoj forlasis Montaran Karabaĥon.\n\nLa cetero de la artikolo estas konsultebla en la sekcio por abonantoj .", "author": "Julius HAUSER", "categories": ["OPINIO", "El diplomatia vidpunkto"], "audio_links": null}
{"url": "https://www.monato.be/publika/013812p.php", "title": "Nia demokratio, niamaniere", "published": null, "content_text": "En preskaŭ ĉiuj eŭropaj lingvoj, inkluzive de tiuj kun nelatinaj skriboj oni transliterumas la originan formon helenan de la vorto „demokratio”. La grekaj vortoj demos (popolo) kaj kratos (potenco) difinas ĉi tiun sistemon de regado kiel „regadon fare de la popolo”.\n\nLa antaŭkolonia Niĝerio estis mozaiko de sendependaj etnoj. La tri plej grandaj estas la haŭsoj-fulanoj en la nordo, la joruboj en la sud-okcidento kaj la igboj en la sud-oriento. Kvankam kaj la joruboj kaj la haŭsoj havis centralizitajn monarkiojn kun konsilioj, la haŭsa sistemo estas peze influata de Islamo. La igboj, inverse, havis malcentralizitan sistemon de vilaĝaj konsilioj gvidataj de grandaĝaj estroj elektitaj laŭ merito, ne pro heredeco. La brita kolonia reĝimo, efektivigata per nerekta regado, havis varian sukceson: efika en la nordo danke al haŭsa kunlaboro, modera en la sud-okcidento kaj plejparte malsukcesa en la sud-oriento. Post la sendependiĝo, la britoj, eble por konservi influon aŭ spite al la pli rezistemaj igboj kaj joruboj, lasis la potencon en la manoj de la nordanoj. Ĉi tio nutris, eĉ daŭre nutras ĝis nun, la percepton inter aliaj niĝerianoj, ke nordanoj kredas havi la solan rajton regi.\n\nLa cetero de la artikolo estas konsultebla en la sekcio por abonantoj .", "author": "Gabriel OLUBUNMI ÒSHó-DAVIES", "categories": ["OPINIO", "Politiko"], "audio_links": null}
{"url": "https://www.monato.be/publika/013813p.php", "title": "Ĉu fino de ŝajne nefinebla konflikto en Kaŭkazo?", "published": null, "content_text": "Stalin kreis Sovetion kiel centre regatan landon, kun multaj federaciaj respublikoj sen ajna decidpovo, sed kun reto de internaj kaŝkonfliktoj. Tiuj konfliktoj estis nevideblaj dum la sovetia epoko, sed funkciis kiel horloĝbomboj, kiuj subite komencis eksplodi unu post la alia, kiam la sovetia povsistemo malfortiĝis. Ili estis kaj plu estas iloj de la rusia ŝtato por certigi influon en la vasta postsovietia regiono. Sud-Osetio kaj Abĥazio en Kartvelio, Transnistrio en Moldavio, sennombraj enklavoj en la Fergana Valo, ene de Kirgizio, Taĝikio kaj Uzbekio, Krimeo en Ukrainio ktp, ktp.\n\nKarabaĥo estis unu el tiuj teritorioj, kie azerbajĝanoj kaj armenoj interbataladis dum multaj jarcentoj. En Plata Karabaĥo la plimulto de la loĝantaro estis azerbajĝanoj, kaj ĝia aparteno al Bakuo ne estis temo de disputo, eble kun la escepto de Agdam kaj la ĉirkaŭaj regionoj. En Montara Karabaĥo la etna situacio komplikiĝis jam en la mezepoko. La plimulto de la vilaĝa loĝantaro, ofte nomada kaj migranta longajn vojojn printempe kaj aŭtune, estis azerbajĝanaj turkoj, tamen la urba loĝantaro konsistis el kristanaj armenoj. La azerbajĝanoj nomis sian patrujon Montara Karabaĥo, la armenoj – Arcaĥ.\n\nLa cetero de la artikolo estas konsultebla en la sekcio por abonantoj .", "author": "Maksat KUDAJBERGEN", "categories": ["OPINIO", "Politiko"], "audio_links": null}
