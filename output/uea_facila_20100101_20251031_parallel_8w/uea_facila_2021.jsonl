{"url": "https://uea.facila.org/artikoloj/libroservo/la-eta-princo", "title": "La eta princo", "published": "2021-01-07 11:36:00+00:00", "content_text": "Eblas aŭskulti ĉi tiun artikolon, kiun voĉlegis Maurizio 'Rico' Giacometto.\n\nLa eta princo Antoine de Saint-Exupéry. Esperanta traduko de Pierre Delaire. Kanada Esperanto-Asocio / Espéranto-France . Tria eldono, 2010. Dua presado, 2018. 93 paĝoj, 23 cm. ISBN 9782950737656. Prezo 12.50 €.\n\nAntaŭ kelkaj monatoj ni recenzis unu el la plej tradukitaj libroj en la mondo La aventuroj de Pinokjo . Fakte Pinokjo estas la dua plej tradukita libro. Nun venas la vico de la unua: La eta princo de Antoine de Saint-Exupery . Aperis almenaŭ tri cent tradukoj de la originala franca versio . Esperanto estas inter ili jam de 1961, kiam aperis la unua Esperanta eldono .\n\nDo, ŝajnas ke tiu juvelo de la homa literaturo estas jam tre bone konata ĉie tra la mondo kaj ene de Esperantujo . Kial do, ĝi bezonas novan recenzon en ĉi tiu retejo?\n\nUnue: Ĉar la libro estas tre taŭga por lernantoj. Ĝi ne estas tro longa, do oni povas legi kelkajn paĝojn ĉiutage.  La ĉapitroj estas mallongegaj. Se oni preferas, eblas legi la tutan libron en unu aŭ du okazoj, kaj ne laciĝi pro troa legado. Kvankam la verko ne estas longa, ĝi enhavas plenan rakonton, kun komenco, disvolviĝo kaj fino.\n\nDue: Ĉar la legado estas utila al ĉiaj legantoj. La pli spertaj ĝuos la ĉarman kaj preskaŭ poezian lingvaĵon; la malpli spertaj lernos multajn novajn vortojn kaj belajn esprimojn kaj vidos ekzemplojn de lerta uzo de la lingvo.\n\nTrie: Ĉar la Esperanta eldono estas belege produktita, en tre altkvalita formo, kaj certe instigos al legado kaj eĉ relegado.\n\nLa verko nepre devus fariĝi parto de la libro-kolekto de ĉiuj esperantistoj, ĉu pro la flua, bel- stila , ege leginda Esperanto, ĉu pro la ĉarmaj desegnaĵoj, kiujn kreis la aŭtoro mem, ĉu pro la traduko, kiu estis reviziita fare de internacia grupo sub la gvidado de Francisko Lorrain.\n\nUnua-vide La eta princo ŝajnas esti libro verkita por infanoj, kaj infanoj certe ŝatus la rakonton, la ĉarmajn desegnaĵojn kaj la strangajn rolulojn , kiujn la eta princo renkontas dum siaj vojaĝoj. Tamen, infanoj de ĉiuj aĝoj (eĉ tiuj, kiuj jam travivis multajn naskiĝtagojn) povas ĝui la libron pro ĉiuj aspektoj kaŝitaj sub la simpla lingvaĵo: la filozofia , la morala , la politika, kaj simile.\n\nLa eta princo tuŝos viajn spiriton kaj koron per tiaj frazoj: “Oni bone vidas nur per sia koro. La esenco estas nevidebla per la okuloj”. Ĝi montros al vi la valoron de amikeco, la gravecon zorgi pri aliaj homoj, kaj, kiel estas skribite sur la dorsa kovrilo: “ke malpravas la homoj, kiuj kredas sin la centro de la mondo”.\n\nLa libro estas eldonita de Kanada Esperanto-Asocio kaj Espéranto-France . Oni povas aĉeti ĝin ĉe la libroservoj de tiuj du asocioj, kaj ankaŭ ĉe la granda libroservo de Flandra Esperanto-Ligo .\n\nMaurizio Giacometto ('Rico')\n\n4\n\n2\n\naŭtoro: verkinto, kreinto, farinto.\n\naventuro: neordinara, neatendita okazaĵo.\n\nĉapitro: dividaĵo de libro, signita per nomo aŭ numero.\n\nel-dono: ĉiuj kopioj de libro produktitaj samtempe kun precize sama enhavo.\n\nesenco: la ĉefa, plej baza kaj grava eco de io.\n\nEsperantujo: la Esperanta mondo.\n\nfilozofio: la studo de ĝeneralaj kaj bazaj demandoj, ekzemple rilate al ekzistado, scioj, valoroj, menso kaj lingvo.\n\nfranca: rilata al Francujo, lando en okcidenta Eŭropo kun ĉefurbo Parizo.\n\ninstigi: diri “Jes! Faru tion!”\n\njuvelo: brila, bel-kolora, kaj tre valora ŝtono.\n\nmoralo: instruo aŭ reguloj por difini la diferencon inter bono kaj malbono.\n\nprinco: filo de reĝo aŭ reĝino.\n\nrevizii: kontroli tekston aŭ alian aferon, kun la celo korekti kaj laŭbezone plibonigi ĝin.\n\nrolulo: aganto en teatraĵo, filmo aŭ libro, kaj ankaŭ en ludoj.\n\nstilo: la aparta maniero, laŭ kiu verkisto kunmetas siajn frazojn kaj esprimas siajn ideojn.\n\nversio: aparta formo de teksto/afero, kiu diferencas de aliaj formoj de tiu sama teksto/afero.", "author": null, "categories": ["Libroservo"], "audio_links": ["https://uea.facila.org/uploads/monthly_2021_01/La_eta_princo_-iPhone.mp3.c677dc36491fe9b5170e1e2023a398d2.mp3"]}
{"url": "https://uea.facila.org/artikoloj/libroservo/%E2%80%9Cesperanto-per-rekta-metodo%E2%80%9D", "title": "“Esperanto per rekta metodo” en 45 lingvoj", "published": "2021-01-15 11:13:40+00:00", "content_text": "Eblas aŭskulti ĉi tiun artikolon, kiun voĉlegis Maurizio 'Rico' Giacometto.\n\nEsperanto per rekta metodo Stano Marček. Ilustris Linda Kuruc-Marček. Eldonejo Stano Marček. Martin, 2013. 110 paĝoj, 25 cm. ISBN 9788089312276. Prezo 8.40 €.\n\nEkzistas multaj metodoj por lerni kaj instrui lingvojn. Unu el la plej efikaj estis la tiel nomata “rekta metodo”. Tio estas la metodo, per kiu niaj gepatroj instruis al ni nian gepatran lingvon. Sen tradukado kaj sen gramatikaj klarigoj ili instruis al ni rekte pensi en nia lingvo.\n\nMi prezentos al vi mian riĉe ilustritan lernolibron Esperanto per rekta metodo . Ĝis la fino de la jaro 2020 ĝi aperis jam en 45 lingvoj (la angla, araba, armena, bulgara, ĉeĥa, ĉina, dana, finna, franca, germana, greka, hindia, hispana, hungara, indonezia, irlanda, islanda, itala, japana, korea, kroata, kurda, latina, latva, litova, luksemburga, nederlanda, norvega, persa, pola, portugala, brazila portugala, rumana, rusa, serba, slovaka, slovena, sveda, taĝika, taja, tajvana, turka, ukraina kaj vjetnama – kaj ankaŭ en Esperanto).\n\nLa 22-leciona studmaterialo baziĝas sur la rekta metodo. Ĝeneralaj reguloj de la lingvo estas prezentataj per bildoj kaj simplaj frazoj, tiel ke la lernantoj sub-konscie ricevas la klarigojn de la novaj elementoj . Poste – en tekstoj kaj ekzercoj – ili rerenkontas tiujn novajn elementojn kaj ekzerciĝas pri ili, ĝis ili uzas ilin tute nature. Rande de la paĝoj aperas bildoj por prezenti la novajn vortojn. Se la jam konataj vortoj ebligas klarigi la signifon de tiuj novaj, aperas en la paĝ-randa bildvortaro klarigo en Esperanto.\n\nFine de ĉiu leciono aperas la sekcio Gramatiko. Tie per nacilingvaj klarigoj oni prezentas la regulojn, kiujn la lernantoj jam komencis subkonscie kompreni.\n\nLa lernolibra vortoprovizo respektas la oficialan ofteco-liston rekomenditan de la Akademio de Esperanto por ĉiuj lernolibroj de Esperanto ( Baza Radikaro Oficiala ). Ĝi prezentas 750 vort-elementojn, komencante de tiuj plej ofte uzataj. Tial la lernanto unue lernas la plej ofte uzatajn kaj bezonatajn vortojn por povi paroli pri oftaj situacioj de la ĉiutaga vivo. Ankaŭ la gramatikaj elementoj estis ordigitaj laŭ sia graveco, kaj en la lernolibro ili aperas en tiu sinsekvo .\n\nLa komprenon de la vortoprovizo helpas ilustraĵoj kaj la bildvortaro, kiu aperas laŭ la rando de la paĝoj (la lernolibron ilustris mia filino Linda). Fine de ĉiu leciono, aperas vortolisto kun nacilingvaj tradukoj de la novaj vortoj. Fine de la lernolibro aperas dulingva vortaro. La lernolibro enhavas multajn tekstojn pri ĉiutagaj temoj kiel familio, aĉetumado, homa korpo, taga rutino , naturo, sezonoj, kalendaro ktp . Krome estas lingvo-ekzercoj, por ke lernantoj ne nur legu, sed ankaŭ skribu kaj respondu.\n\nInternacia Esperanto-Instituto en Hago, Nederlando, eldonis androidan programon kun la teksto kaj ilustraĵoj de la lernolibro Esperanto per rekta metodo. Ĝi estas senpage elŝutebla ĉe www.iei.nl/apo/ , aŭ ĉe https://play.google.com/store/apps/details?id=com.embarcadero.esperanto (nacilingve, unua parto) kaj https://play.google.com/store/apps/details?id=com.embarcadero.esperantoplus (dua parto).\n\nStano Marček\n\nRedaktite 15an de januaro, 2021 de Anna\n\n2\n\n2\n\nStano Marček estas eks-prezidanto de Slovakia Esperanto-Asocio, iama redaktoro de revuo Esperanto (2002-2013), nuntempa redaktoro de Juna Amiko kaj aliaj revuoj. Li estas aŭtoro de la lernolibro Esperanto per rekta metodo , jam tradukita en 45 lingvojn.\n\nakademio: asocio de verkistoj, artistoj, sciencistoj aŭ simile, kiuj renkontiĝas por interŝanĝi ideojn.\n\nandroido: speciala mastruma sistemo, evoluigita de Google, kiu ebligas la funkciadon kaj uzadon de poŝtelefonaj, tabul-komputilaj kaj aliaj komputilaj programoj, kiel ekzemple tiuj de Chrome OS.\n\nel-doni: produkti kaj publikigi verkon.\n\nelemento: ĉiu el la bazaj eroj, kiuj kune konsistigas tutaĵon.\n\nilustri: aldoni desegnaĵojn aŭ bildojn al teksto.\n\ninstituto: organizaĵo kun aparta celo, okupiĝanta kutime pri scienco, edukado aŭ iu profesio.\n\nktp: kaj tiel plu.\n\noficiala: laŭregule akceptita de iu grava persono aŭ oficejo, kiu havas la rajton decidi pri tiu afero.\n\nrutino: regula kutimo, pro kiu oni konstante kaj senpense ripetas ĉiam la samajn agojn.\n\nsekcio: parto de asocio, oficejo, laborejo aŭ simile.\n\nsin-sekvo: aro da aĵoj aŭ okazaĵoj metitaj aŭ okazantaj unu post la alia.\n\nvorto-provizo: la tuta kvanto de la vortoj, kiuj ekzistas en difinita teksto aŭ lernolibro.", "author": "Stano Marček", "categories": ["Libroservo", "“Esperanto per rekta metodo”"], "audio_links": ["https://uea.facila.org/uploads/monthly_2021_01/Esperanto_per_rekta_metodo.mp3.76f34597c792e940d863ca594468e3b7.mp3"]}
