Forpasis Giuseppe Grattapaglia
[2023-06-15]
https://uea.facila.org/artikoloj/homoj/forpasis-giuseppe-grattapaglia-r371

Giuseppe kaj Ursula Grattapaglia

Eblas aŭskulti ĉi tiun artikolon, kiun voĉlegis Katalin Kovats kaj Sylvain Lelarge.

Giuseppe Grattapaglia estis itala esperantisto, naskiĝinta en 1931. Li kaj lia edzino Ursula kune pasigis preskaŭ kvindek jarojn ĉe la bieno Bona Espero en Alto Paraíso, en Goiás, Brazilo.

Jen la anonco el la retejo edukado.net , kiu informis pri lia morto en la 10-a de junio 2023. Ni iom redaktis la tekston por legantoj de uea.facila .

Kun tre peza koro ni anoncas al la esperantistaro la forpason de Giuseppe Grattapaglia, ital-devena esperantisto, kiu pli ol 50 jarojn agadis fervore kun sia edzino Ursula en Bona Espero, Brazilo.

Antaŭ duonjarcento la geedzoj ekloĝis en la kamparo de Brazilo, fondis kaj organizis hejmon kaj lernejon por infanoj orfaj aŭ vivantaj en malfacilaj situacioj. Tiel ekestis bonfara institucio , kie plurcent infanoj trovis hejmon, am-plenan etoson kaj geamikojn. Ili lernis ne nur "lernejajn" studobjektojn, sed lernis vivi. Ili spertis doni kaj ricevi amon, kultivi teron, fari manlaboron, uzi komputilojn kaj ankaŭ paroli iom en Esperanto. Multaj el ili post la tiea eduko sekvis pli altnivelajn studojn, akiris diplomon , ankoraŭ nun laboras en gravaj postenoj , aŭ reiris ekz. kiel instruistoj por subteni la agadon de la geedzoj Grattapaglia.

Giuseppe kaj Ursula kreis en Bona Espero paradizon . Por sperti la vivon tie, plurdekoj da esperantistoj alvojaĝis kaj restis por mallongaj aŭ pli longaj periodoj, por helpi kaj admiri ilin.

Giuseppe kaj Ursula partoprenis en pli ol kvindek Universalaj Kongresoj. Tial multaj el ni persone renkontis ilin en almenaŭ unu el tiuj kongresoj, kaj esperis revidi la paron en Torino. Ili jam estis enskribitaj ĉe la kongreso en Torino, kiu fakte estis la naskiĝurbo de Giuseppe, kaj sendube li jam antaŭĝojis ne nur ĉe-esti la kongreson sed ankaŭ revidi la urbon. Bedaŭrinde tiu renkontiĝo ne plu povos okazi.

La redaktoro de edukado.net finis sian artikolon per sincera kondolenco al Ursula, al iliaj propraj filoj Guido kaj Dario kaj ties familianoj, kaj al la plurcent savitaj kaj ame edukitaj infanoj, kiuj iam loĝis ĉe ili en Bona Espero.

Foto: Esther Schor

En la foto vidiĝas Giuseppe Grattapaglia (meze de la malantaŭa vico), Ursula (maldekstre, en la verda robo), kaj usona esperantistino Esther Schor (maldekstre apud Ursula), inter infanoj, instruistoj kaj laborantoj de Bona Espero, dum vizito de Esther en 2010. Dekstre de Ursula staras Ada, kiu iam estis infano ĉe Bona Espero, kaj poste fariĝis tie instruistino.

2

4

admiri: opinii, ke io aŭ iu estas pli ol normale bona aŭ bela.

akiri: ekhavi.

bieno: kampara ter-posedaĵo.

diplomo: dokumento donita de lernejo, universitato aŭ simile, por montri, ke la ricevinto sukcese plenumis ekzamenon aŭ finis kurson.

Wikipedia/Millermz CC BY-SA 3.0

ekz. = ekzemple

etoso: ĝenerala sento, kiun la ĉirkaŭaĵo prezentas al la ĉeestantoj.

fervore: kun tre forta, plen-kora interesiĝo pri iu afero, kiun oni penas prezenti ankaŭ al aliaj homoj.

for-paso: morto.

institucio: socia aŭ politika organizaĵo.

kondolenco: esprimo de bedaŭro kaj kun-sento al iu pro la morto de amata persono.

kultivi: kreskigi plantojn, prizorgante iliajn bezonojn.

orfa: (pri infano): kies gepatroj jam mortis.

paradizo: loko, kie ĉio estas neimageble bona kaj bela; tia loko imagata laŭ religia ideo, kie oni troviĝos post la morto.

posteno: ofico, laborfunkcio.

sincera: aganta aŭ parolanta laŭ siaj veraj emocioj kaj opinioj.

sub-teni: helpi homon, asocion, projekton, politikon aŭ simile, por ke ĝi sukcesu.

--------------------------------------------------------------------------------

Ĉu baldaŭ estos nova Esperanto-urbo?
[2023-06-29]
https://uea.facila.org/artikoloj/movado/%C4%89u-balda%C5%AD-estos-nova-esperanto-urbo-r373

Eblas aŭskulti ĉi tiun artikolon, kiun voĉlegis Alfons Tur Garcia.

La sekvanta artikolo unue aperis en revuo Esperanto n-ro 1378 en aprilo 2023, p. 89. Ni iom simpligis kaj mallongigis ĝin por uea.facila.

Kelkdek kilometrojn sude de Barcelono troviĝas la vilaĝo Sant Pau d’Ordal ( municipo de Subirats). Tiu vilaĝo estas sufiĉe konata en Esperantujo, ĉar ĝi estis dum jaroj la sidejo de la Muzeo de Esperanto, starigita de Lluís Hernàndez-Yzal surbaze de lia grandega privata kolekto (ĉirkaŭ 8000 libroj, 15000 revuoj, medaloj , afiŝoj kaj aliaj esperantaĵoj en nekredeblaj kvantoj). Li kunmetis tiun kolekton dum sia tuta vivo, kaj malavare disponigis ĝin al ĉiu ajn interesato.

Post lia forpaso en 2002 la muzeo ne aktivis dum kelkaj jaroj. Bonŝance la familio kaj la estraro de la municipo Subirats volis eviti ke tiu grandega kaj tre valora kolekto perdiĝu. Tial la municipo transprenis grandan parton de la Esperanta heredaĵo de s-ro Yzal kaj konservis ĝin en la municipa arkivo .

Dum jaroj la kataluna esperantistaro, bone konante la gravecon de tiu heredaĵo, klopodis kunlabori en ĝiaj konserviĝo kaj diskonigo, sed mankis la rimedoj por doni novan vivon al tiu riĉaĵo. Kvankam Subirats estas malgranda urbeto kun iom pli ol 3000 loĝantoj, la tiea urbestraro komprenis la apartan valoron de la kunligo inter la vilaĝo kaj Esperanto. Tial ĝi iniciatis projekton nomatan Espai-Esperanto (Esperanto-spaco), kiu celas montri la rilaton de la municipo al la internacia lingvo, kaj la personan kontribuon de s-ro Yzal.

Tiu Esperanto-spaco enhavos ekspozicion de diversaj Esperantaj materialoj, aŭd-vidajn prezentojn, kaj ĉambron por diversaj kulturaj agadoj. Ĝi okupos tutan renovigitan halon apud la urbodomo, kiu jam estas konstruata. Espereble ĝi inaŭguriĝos antaŭ la jarfino. Ne temas, do, pri nura ebleco aŭ pri surpapera projekto, sed pri jam nun okazanta realo.

Kataluna Esperanto Asocio (KEA) de ĉiam atente kunlaboras en tiu afero. Sed la graveco de la projekto postulis oficialigi tiun kunlaboradon. Tial la pasintan 11-an de marto la urbestro de Subirats, s-ro Pere Pons, kaj s-ro Òscar Puig, prezidanto de KEA, subskribis interkonsentan dokumenton. Dum tiu tago estraranoj de KEA kaj KEJ (Kataluna Esperanto-Junularo) vizitis la Esperanto-spacon en Subirats kaj partoprenis en registrado de la aŭd-vidaj materialoj.

Tiu nova projekto rekonas la valoron de nia movada havaĵo. Ni esperu, ke ĝin sekvos aliaj similaj agadoj en la estonteco.

Alfons Tur Garcia

6

4

Alfons Tur estas denaska esperantisto, naskiĝinta kaj loĝanta en Barcelono, estrarano de KEA respondeca pri la rilatoj kun la municipo de Subirats.

arkivo: kolekto de malnovaj dokumentoj.

disponigi: zorgi, ke io estu havebla aŭ uzebla de tiu, kiu bezonas ĝin.

ekspozicio: publika prezentado, elmontrado de diversaj produktoj de industrio kaj arto.

Foto: Wikipedia/Axel Pettersson CC BY-SA 4.0

estraro: la grupo de homoj, kiuj direktas la agadon de asocio aŭ alia organizaĵo.

eviti: peni ne fari, ne uzi, ne renkonti.

for-paso: morto.

halo: granda kaj kutime publika ĉambro.

heredaĵo: tio, kion oni laŭleĝe trans-donas post sia morto al siaj gefiloj aŭ al aliaj homoj; tio, kion la nuntempaj homoj trans-donas al la homoj, kiuj vivos en la estonteco.

inaŭguriĝi: malfermiĝi al la publiko per grava malferma kunveno.

iniciati: esti la unua, kiu proponas aŭ faras ion.

malavare: tre libere donante siajn valoraĵojn al aliaj homoj.

medalo: metala disketo surhavanta bildon aŭ skribaĵon memore al iu grava okazintaĵo aŭ por montri respekton al merita homo.

municipo: urbo aŭ regiono kun la rajto prizorgi siajn proprajn aferojn je loka nivelo.

oficialigi: zorgi, ke iu afero estu laŭregule akceptita de iu grava persono aŭ oficejo, kiu havas la rajton decidi pri tio.

parto-preni: esti unu el la homoj, kiuj kune faras ion.

privata: ne publika; ne por ĉiuj, sed nur por iu aparta persono aŭ por aparta grupo.

registrado: konservado de sonoj (voĉoj aŭ muziko) aŭ filmado de iu okazaĵo por posta aŭskultado aŭ spektado.

rekoni: anonci la pravecon de iu fakto.

sidejo: ĉefa oficejo de organizaĵo.

s-ro: sinjoro.

sub-skribi: skribi sian nomon fine de dokumento por montri, ke oni mem verkis ĝin, aŭ por konsenti pri la enhavo.

--------------------------------------------------------------------------------

Naturismo kaj Esperanto havas komunajn valorojn
[2023-07-01]
https://uea.facila.org/artikoloj/movado/naturismo-kaj-esperanto-havas-komunajn-valorojn-r374

Eblas aŭskulti ĉi tiun artikolon, kiun voĉlegis Thierry Spanjaard.

Vi certe jam aŭdis pri naturismo: homoj ĝuas eksterajn aktivaĵojn nude . Aŭ eble vi jam spertis naturismon sur plaĝo , en naturisma centro, aŭ ie ajn en la naturo….

Sed la difino de naturismo povas esti pli preciza kaj prezenti la valorojn de naturismo: “Naturismo estas vivmaniero en harmonio kun la naturo, karakterizata de la praktikado de komuna nudeco , kiu celas antaŭenigi respekton al si mem, respekton al aliaj, kaj respekton al la vivmedio.” Krome, naturistoj akcentas la avantaĝojn de "nudumado" por sanaj korpo, menso, kaj sociaj rilatoj.

Oni klare vidas ke la ĉefa komuna valoro inter naturismo kaj Esperanto estas respekto al si mem kaj al aliaj personoj. Esperanto proponas respekton al ĉiuj lingvoj kaj kulturoj per la internacia lingvo; kaj naturismo proponas respekton al aliuloj per nudeco kaj akceptadon de ĉiuj senrigarde al la aspekto de iliaj diversaj korpoj.

Surbaze de tiuj komunaj valoroj, INOE – Internacia Naturista Organizo Esperantista – estis fondita en 1961 por unuigi naturistajn esperantistojn. La valoroj de la asocio estas tiuj:

•    Esti ligilo inter esperantistaj naturistoj; • Subteni esperantistajn valorojn; •    Subteni naturistajn valorojn; •    Helpi la disvastigon de naturistaj valoroj kaj praktikado inter esperantistoj; •    Helpi la disvastigon de esperantistaj valoroj kaj praktikado inter naturistoj.

Pli da informoj pri INOE troveblas en ĝia retejo .

Tiuj celoj realiĝas per niaj agadoj. Krom niaj propraj eventoj , ni ofte informas pri Esperanto en naturistaj renkontiĝoj, kaj proponas naturismajn ekskursojn dum Esperantaj eventoj.

Estas jam preskaŭ tro malfrue por informi pri nia Verda Naturisma Semajno komence de julio 2023, en la belega kastelo Greziljono en Francio.

Sed ankoraŭ eblas aliĝi al la ekskurso aranĝota de INOE dum la baldaŭa Universala Kongreso en Torino. INOE organizos ekskurson al bela naturisma centro proksime de Torino. Pli da detaloj kaj aliĝilo troviĝas en la retejo de INOE .

Sed estos ankaŭ aliaj okazoj por renkonti nin . Ne hezitu kontakti nin .

Do, ĉu vi deziras sperti novan nivelon de libereco, vivante en plena harmonio kun la naturo kaj kun via korpo? Aŭ, pli simple, ĉu vi ŝatas bonan sun-plenan etoson ? Ĉio montras, ke nun estas taŭga momento por sperti naturismon! Ne perdu tempon! Partoprenu en niaj agadoj, aliĝu al INOE, kaj renkontu nin!

Thierry Spanjaard

4

1

Thierry Spanjaard estas franca esperantisto, prezidanto de INOE. Li ankaŭ aktivas en lokaj esperantistaj kaj naturismaj asocioj. Krome li produktas filmetojn kadre de la JuTuba Kanalo EsKu: Esperanto-Kulturo .

akcenti: diri frazon, vorton aŭ parton de vorto pli forte ol la ceteron, por ke ĝi estu pli rimarkebla; paroli aŭ atentigi pri iu afero aparte klare kaj forte.

aliĝi: aldoniĝi, almetiĝi, membriĝi, aparteniĝi al, iĝi partoprenanto en io.

avantaĝo: tio, kio alportas pli bonan situacion, gajnon aŭ utilon.

etoso: ĝenerala sento, kiun la ĉirkaŭaĵo prezentas al la ĉeestantoj.

evento: aparta, sufiĉe grava okazaĵo.

harmonio: bela aranĝo de samtempaj, tre agrablaj, muzikaj sonoj aŭ koloroj; sameco de sentoj inter pluraj personoj; ĝusta aranĝo de la diversaj partoj de tuto, tiel ke ĉiu el ili plaĉe rilatas kun la ceteraj.

karakterizi: montri aŭ difini la aron da ecoj, kiuj donas al iu afero aŭ okazaĵo apartan manieron prezentiĝi.

kastelo: granda loĝloko, defendebla kontraŭ atakoj per altaj muroj; granda konstruaĵo kie loĝas reĝo aŭ alia grava persono.

Foto: Wikipedia/Wyrdlight.com CC BY-SA 3.0

nude: sen-veste.

nudeco: la stato esti sen-vesta.

parto-preni: esti unu el la homoj, kiuj kune faras ion.

plaĝo: marbordo, kie feriantoj naĝas, sunbruniĝas, kaj amuziĝas.

Foto: Wikimedia/Phil Whitehouse CC-BY 2.0

sub-teni: helpi homon, asocion, projekton, politikon aŭ simile, por ke ĝi sukcesu.

--------------------------------------------------------------------------------

Adoleskeco
[2023-08-21]
https://uea.facila.org/artikoloj/opinioj/adoleskeco-r382

Eblas aŭskulti ĉi tiun artikolon, kiun voĉlegis Karina Oliveira.

Adoleskeco

La familio evoluas senĉese ekde la alveno de la infanoj ĝis ilia foriro de la hejmo. Dum tiuj jaroj, la paro trapasas diversajn spertojn, kiuj estas fonto de kontento sed ankaŭ de streĉo .

Kiam infanoj atingas adoleskecon, la rilatoj interne de la familio ŝanĝiĝas. La multoblaj fizikaj kaj emociaj transformiĝoj de geknaboj influas ilin signife. Jen kelkaj ideoj por konservi ekvilibron en familio kun adoleskantoj :

• Ŝanĝu teknikon. Adoleskantoj komencas esti pli sendependaj . Ili bezonas malpli da helpo pri studado kaj hejmtaskoj, kaj malpli da " predikoj ". Multaj gepatroj daŭre traktas siajn infanojn kvazaŭ ili estus ankoraŭ malgrandaj. Ĝenerale, tio ne funkcias.

• Akceptu la psikologiajn ŝanĝiĝojn de adoleskantoj. Infanoj de tiu aĝo ofte kondutas laŭ defia maniero. Tio estas parto de ilia psikologia evoluo, kaj la gepatroj ne devas tro reagi al tia konduto.

• Atentu pri riskaj kondutoj. Necesas informi adoleskantojn pri la riskoj de danĝeraj sportoj, seksumado , netaŭgaj geamikoj, kaj simile.

• Estu pretaj por ŝanĝiĝoj en la familiaj rilatoj. Adoleskantaj infanoj povas senti sin malpli proksimaj al siaj gepatroj, konfuzataj , hontemaj , solaj, kun malalta memfido . Ĉar tiuj emocioj ne daŭros, gepatroj devas esti paciencaj kaj trakti siajn infanojn kun komprenemo.

• Atentu pri problemoj inter gefratoj. Adoleskanto ofte mistraktas gefratojn. Tia konduto iom post iom malpliiĝos kaj ĝenerale malaperos fine de la adoleskeco.

• Komprenu la rolon de amikoj. Amikoj kaj samklasanoj forte influas adoleskantojn. Gepatroj ne miru, ke iliaj infanoj rigardas la opinion de siaj amikoj preskaŭ kiel ion sanktan. Tiu tendenco malaperos kiam ili estos pli aĝaj.

• Akceptu helpon de plenkreskulo ekster la hejmo. Adoleskanto ĝenerale ne emas akcepti gepatran konsilon. La opinio de onklo, instruisto aŭ familia amiko povas havi pli da influo ol tiu de la gepatroj.

• Lasu ilin kontribui al familiaj decidoj. Adoleskantoj kunlaboru en la farado de la reguloj kaj decidoj, kiuj tuŝas la familian rondon, kvankam ankoraŭ ne venis la tempo, kiam ilia opinio superos tiun de la gepatroj.

• Interkonsentu pri disciplinaj aferoj. Kiam gepatroj ne konsentas inter si pri la reguloj de disciplino, la familia rilato povas malboniĝi.

• Helpu unu la alian. La problemoj de adoleskeco povas kaŭzi sufiĉe da streĉo al la gepatroj. Tamen, se la gepatroj montras sian amon unu al la alia kaj konsolas unu la alian en malfacilaj tempoj, problemoj trovos pli rapidan kaj efikan solvon.

Honoré Sebuhoro

2

1

1

Honoré Sebuhoro loĝas en DR Kongo. Li estas fondinto de la klubo Verda Stelano-Klubo, kaj instruas Esperanton en mezlernejo. Legu pli pri li en la rubriko Niaj legantoj .

adoleskanto: junul(in)o inter proksimume 12 kaj 18 jaroj.

adoleskeco: tiu vivoperiodo, de proksimume 12 ĝis 18 jaroj, kiam la korpo ŝanĝiĝas kaj evoluas.

defia: kuraĝe kaj batalprete kontraŭstaranta homon aŭ situacion.

disciplina: montranta aŭ postulanta obeadon al reguloj.

ekvilibro: stato de korpo, kiu restas senmova, kiam ĝi estas altirata de egalaj sed kontraŭaj fortoj; ne falanta al unu aŭ la alia flanko, sed restanta egale inter la du; ĝusta aŭ egala atento al pluraj aferoj.

fizika: korpa, ne mensa aŭ virtuala.

hontema: havanta malbonan senton pro la konvinko, ke aliaj homoj rigardas onin malŝate, pro aferoj, kiujn oni mem misfaras aŭ misfaris.

influi: havi efikon al la pensoj kaj agoj de alia(j) homo(j).

konduti: agi laŭ iu maniero en siaj rilatoj kun aliaj homoj aŭ kun la mondo ĝenerale.

konfuzi: miksi kaj malordigi la ideojn de homo, tiel ke li aŭ ŝi ne plu komprenas la situacion.

mem-fido: kredo pri sia propra kapablo fari ion.

pacienca: kapabla trankvile atendi.

prediko: parolado per kiu religiaj aŭ aliaj gvidantoj donas konsilojn al la publiko, sed ankaŭ ekzemple gepatroj al siaj gefiloj.

psikologia: rilata al la scienco pri la homa menso.

reagi: agi responde al ekstera afero.

riska: kun ebleco de danĝero.

seksumi: fari seksan agon kun alia homo.

sen-dependa: memstara, funkcianta sen la neceso ricevi permeson aŭ helpon de iu aŭ io alia.

streĉo: tirado de iu objekto de ambaŭ flankoj, aŭ de pluraj flankoj; malagrabla korpa aŭ emocia sento pro la korpaj kaj spiritaj energioj tirataj de ĉiuj flankoj.

tendenco: daŭra emo kaj celo de la menso.

--------------------------------------------------------------------------------

En mia vilaĝo
[2023-09-07]
https://uea.facila.org/artikoloj/literaturo/en-mia-vila%C4%9Do-r384

Eblas aŭskulti ĉi tiun artikolon, kiun voĉlegis Rafa Nogueras.

Naskiĝis mi en tre trankvila vilaĝo, en kiu la homoj kunvivis feliĉe.

Kutime, en la vespero ni ĉiuj sidis ĉirkaŭ la fajro kun familianoj kaj najbaroj , dum la geavoj rakontis al ni historiojn kaj instruis al ni nian kulturon. La ĉefaj agadoj de ĉiuj vilaĝanoj estis kulturado de la tero, prizorgado de bestoj kaj la produktado de lokaj trinkaĵoj, sed por mia familio la ĉefa agado estis kulturi la teron.

Mia patrino, kiu nomiĝis Margareto, ĉiam diris al mi: “Filo mia, neniam mistraktu aliajn pro iliaj raso , tribo , vivnivelo aŭ vivkondiĉoj, ĉar oni neniam scias, kion entenas la estonteco”. Mi tiam ne komprenis, kial ŝi ŝatas tiun proverbon .

Kiam mi estis 20-jara, ribeluloj venis al nia vilaĝo. Ili bruligis domojn, mortigis junulojn kaj maljunulojn kaj seksperfortis virinojn. Unu el tiuj ribeluloj tenis maĉeton en la mano. Antaŭ miaj okuloj, li fortranĉis la brakojn kaj kapon de mia patrino for de ŝia korpo. Tiam ili pendumis mian patron. Ili metis ĉiujn maljunulojn en unu domon kaj bruligis la domon. Ili ankaŭ bruligis la bibliotekon de la vilaĝo por ke perdiĝu ĝia historio.

Post tiuj masakroj , restis nur kvin personoj en la tuta vilaĝo. Inter ili estis mi kun mia malplej aĝa fratino, sed ni estis devigataj iri kun tiuj ribeluloj. Kiam ni alvenis profunde en la arbaro, du personoj rifuzis pluiri, ĉar la vojo estis longa kaj malfacila. La ribeluloj senhezite mortigis ilin per tranĉado de maĉetoj, kaj ni restis tri.

La postan tagon, ni ankoraŭ daŭrigis kun ili laŭ la vojo en tiu arbaro. Ili komencis instrui al ni kiel uzi pafilon , kiel mortigi per maĉeto, kaj la regulojn de vivado en tiu grupo. Ni ne ŝatis tiun vivon, kaj neniu povas imagi, kiom multe ni suferis. Nia restanta kunulo estis mordita de danĝera serpento kaj la ribeluloj ne permesis al mi kuraci lin, sed senzorge foriris. Tiel restis nur mi kun mia fratino.

Iun nokton, ni trovis okazon eskapi kaj ni tiel faris. Malfeliĉe la ribeluloj konstatis nian foriron kaj eksekvis nin. Kiam ni estis tuj kaptotaj, ni kaŝiĝis en kaverno , kaj poste kuris en alia direkto. Ni atingis la riveron, kie ni trovis maljunulinon kiu ĉerpis akvon. Ni kuris al ŝi petante helpon, ĉar de-fore ni ankoraŭ aŭdis la bruojn de tiuj ribeluloj. Bonŝance la maljunulino kaŝis nin. Ekde tiam, ni loĝis kun tiu avino, kiu estis afabla kaj bonkora. Ŝi ne estis malriĉa, fakte ŝi havis multe da oraĵoj. Kvin jarojn poste, ni bedaŭris ŝian morton.

Mi iam renkontiĝis kun eksterlandanoj en tiu arbaro. Mi montris al ili la oraĵojn de la maljunulino, ĉar ŝi ĉiam rakontis al mi, kiel eksterlandanoj iam venis kaj helpis ses personojn en ŝia vilaĝo, kiam ŝi estis juna. La eksterlandanoj akceptis la oraĵojn, kaj ili proponis preni min kaj mian fratinon al la ĉefurbo por ke ni studu. Ni senhezite akceptis la proponon, kaj tiel mi ekstudis por fariĝi arkitekto .

Marcelin Luheka Étienne Luheka

Feliĉe, la du verkintoj de la supra rakonto ne priskribas sian personan sperton. Sed bedaŭrinde temas pri situacio, kiu estas ankoraŭ tro ofta en ilia lando.

4

1

Marcelin Luheka estas fervora esperantisto el DR Kongo. Li eklernis Esperanton en 2018. Li ŝatas legi, lerni pri multaj aferoj, kaj mem fari filmojn. Li estas amanto de la naturo.

Étienne Luheka loĝas en DR Kongo. Li komencis lerni Esperanton meze de la jaro 2019. Li ŝatas aktori en filmetoj kaj lerni pri novaj kulturoj.

arkitekto: homo, kiu profesie sin okupas pri la planado kaj formo de domoj kaj aliaj konstruaĵoj, farante detalajn planojn kaj kunlaborante kun la konstruistoj.

ĉerpi: elpreni akvon el rivero, fonto aŭ el ia ujo per la mano aŭ per alia taŭga ilo.

eskapi: sukcese eliri el danĝera situacio.

kaverno: natura profunda malplena spaco sub la tero aŭ en la flanko de monto.

konstati: ekscii, eltrovi, aŭ rimarki ion kiel fakton aŭ kiel gravan informon.

maĉeto: larĝa peza tranĉilo uzata en Afriko, Sudameriko kaj aliloke, en arbaroj, por kamparaj laboroj, sed ankaŭ kiel militilo.

masakro: kruela amasa mortigo.

mordi: tranĉi per la dentoj.

najbaro: homo loĝanta apude.

pafilo: militilo, kiu tre forte ĵetas malgrandajn metalajn aĵojn tra la aero kontraŭ homo aŭ besto, kun la celo mortigi aŭ rompi ties korpon.

pendumi: mortigi homon, pendigante lin/ŝin per ŝnuro ĉirkaŭ la kolo.

proverbo: popola diraĵo, kiu ofte enhavas ian saĝan ideon aŭ konsilon.

raso: tre malpreciza divido de la homaro laŭ kelkaj facile videblaj ecoj (koloro de la haŭto, formo de la okuloj, kaj simile).

ribelulo: homo, kiu batalas kontraŭ la regantoj de sia ŝtato.

rifuzi: malakcepti, ne konsenti.

seks-perforti: uzante forton, havi seksan rilaton kun homo kontraŭ ties volo.

sen-hezite: sen iu ajn necerteco, ne perdante tempon.

serpento: besto longa kaj sen kruroj, kiuj moviĝas sur la tero, foje tre danĝera.

tribo: homgrupo kun komunaj pragepatroj; subdividaĵo de popolo.

--------------------------------------------------------------------------------

George Orwell, Rusujo … kaj Esperanto
[2023-12-12]
https://uea.facila.org/artikoloj/homoj/george-orwell-rusujo-%E2%80%A6-kaj-esperanto-r402

Eblas aŭskulti ĉi tiun artikolon, kiun voĉlegis Maurizio ‘Rico’ Giacometto.

En sia nova libro George Orwell and Russia (George Orwell kaj Rusujo) la ĵurnalistino Masha Karp esploras, kiel la fama brita verkisto evoluigis siajn opiniojn pri Sovetunio.

Antaŭ ol ŝia libro aperis, multaj homoj opiniis, ke Orwell fariĝis kontraŭulo de la reĝimo de Stalino pro sia sperto dum la hispana civila milito . Sed Karp malkovris, ke Orwell komencis kritiki la sovetan ŝtaton eĉ pli frue. Kaj lia kritiko rezultis el diskutoj, kiujn li havis kun esperantistoj.

Orwell mem skribis, ke liaj opinioj pri Sovetunio estis formitaj antaŭ ol li iris al Hispanujo por batali kontraŭ la faŝistoj en la civila milito. “Mi neniam ŝanĝis mian bazan sintenon rilate al la soveta reĝimo, de kiam mi unue komencis atenti pri ĝi en la 1920-aj jaroj,” li skribis.

En la unua ĉapitro de sia libro Karp priskribas la renkontiĝojn de Orwell kun Eugène Lanti kaj aliaj esperantistoj en Parizo fine de la dudekaj jaroj. Orwell translokiĝis al la franca ĉefurbo en aprilo 1928 por loĝi kun sia onklino, Nellie Limouzin, kiu estis esperantisto kaj membro de SAT (Sen-nacieca Asocio Tutmonda). Tiutempe ŝi kunvivis kun Lanti , la fondinto de SAT.

“Estis Lanti, kiu unue plantis en la menso de la junulo la semojn de dubo pri la sukceso de la Rusa Revolucio ," skribis Karp. "Lanti estis unu el la tre malmultaj homoj en la okcidenta maldekstra movado, kiu fine de la 1920-aj jaroj estis plene konscia pri ĝiaj katastrofaj sekvoj."

Ankaŭ la ĉeĥ-aŭstra marksisto Karl Kautsky, la usona anarkiisto Emma Goldman kaj la brita filozofo Bertrand Russell verkis librojn dum la 1920-aj jaroj, kiuj kritikis la novan reĝimon en Rusujo.

Antaŭ 1935, Lanti disiĝis de la komunistoj kaj skribis ke "tio, kio regas en Sovetunio, estas RUĜA FAŜISMO".

Post sia reveno al Londono, Orwell laboris en librovendejo de la familio Westrope kaj loĝis en ilia domo. La edzino, Myfanwy Westrope, estis esperantisto, kaj same kiel Lanti ŝi estis maldekstra kritikanto de la soveta reĝimo. Ŝi estis la dua esperantisto, kiu influis la pensadon de Orwell pri la stalinisma reĝimo.

Orwell ne ŝatis Lanti persone, kaj havis tutvivan malŝaton pri Esperanto. Sed ne povas esti dubo, ke la maldekstra kontraŭstalinismo, kiu markis liajn postajn verkojn – de Omaĝo al Katalunujo ĝis Besto- bieno kaj Mil naŭcent okdek kvar – rezultis el la diskutoj, kiujn li havis kun Lanti, Westrope kaj aliaj esperantistoj fine de la 1920-aj jaroj kaj dum la fruaj 1930-aj jaroj.

Eric Lee

9

Eric Lee estas sindikata aktivulo kaj verkisto. Li estas la aŭtoro de pluraj libroj, inkluzive de La eksperimento: La forgesita revolucio de Kartvelujo 1918-1921 . Lia venonta libro, kiu aperos en 2024, nomiĝas La aŭgusta ribelo 1924: Kartvelujo kaj la naskiĝo de demokrata socialismo .

anarkiisto: proponanto de socia kaj politika sistemo, kiu kontraŭas ĉian ŝtatan regadon, kaj proponas memregatan socion surbaze de libervola kunlaborado.

bieno: kampara ter-posedaĵo.

civila milito: interna milito inter la loĝantoj de la sama lando.

ĉapitro: dividaĵo de libro, signita per nomo aŭ numero.

faŝisto: membro de naciisma politika movado, kiu perforte subpremas ĉiujn kontraŭstarantojn; ĝi unue aperis en Italujo kaj aliaj landoj dum la 20-aj kaj 30-aj jaroj de la dudeka jarcento.

filozofo: pensisto, amanto de saĝo.

influi: havi efikon al la pensoj kaj agoj de alia(j) homo(j).

ĵurnalisto: profesia raportisto por gazeto.

katastrofa: rilata al malfeliĉega afero kun teruraj sekvoj.

komunisto: proponanto de la politika idearo laŭ kiu la fontoj de riĉeco kaj la produkto-rimedoj apartenas al la popolo; proponanto de la politika sistemo de la iama Sovet-Unio kaj iuj aliaj landoj.

konscia: havanta tre klaran scion kaj komprenon pri iu situacio.

kritiki: paroli pri la mankoj kaj malbonaj aspektoj de homo aŭ afero.

marksisto: homo, kiu sekvas la politikajn kaj ekonomiajn idealojn de Karl Marx.

omaĝo: publika montro de granda respekto al iu homo pro ties rimarkindaj atingoj.

reĝimo: sistemo de regado en iu ŝtato.

revolucio: subita grandega ŝanĝo en la formo de regado, ofte per amasa popola agado aŭ interna milito; subita grandega ŝanĝiĝo en la irado de aferoj.

semo: parto de planto, el kiu kreskos nova planto.

sin-teno: la maniero laŭ kiu homo agas aŭ pensas.

--------------------------------------------------------------------------------
