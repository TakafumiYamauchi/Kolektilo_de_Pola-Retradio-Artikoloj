Mikronovelo
[2024-08-20]
https://uea.facila.org/artikoloj/literaturo/mikronovelo-r442

Eblas aŭskulti ĉi tiun artikolon, kiun voĉlegis Maurizio ‘Rico’ Giacometto.

La suba mikronovelo de Maurizio Giacometto (‘Rico’), redaktoro de uea.facila, aperis en la revuo Usona Esperantisto en junio 2020. Pri mikronoveloj vi povas legi en jena artikolo .

Ĉi tiu rakonto enhavas precize 100 vortojn. Ni aperigas ĝin du fojojn: la unuan fojon kiel simplan tekston, la duan fojon kun aldonaj notoj kaj klarigoj.

Kaj kio estas la signifo de la rakonto? Kiun signifon havas la piednoto en la raporto de la ali-mondanoj? Tion vi devos decidi mem.

Planedo

Kiam alimondanoj trovis planedon en ĵus malkovrita planedsistemo, ili kromnomis ĝin La ruĝa planedo . En sia raporto al la interstela komandejo, ili skribis: “La planedo ŝajnas kiel bruligita ŝtono, kvazaŭ vivo estintus iam tie, sed ne plu. Laŭkalkule, la planedo estas la kvara de tiu sistemo.”

Oni trovis ankaŭ iun malnovan skribaĵon: estis la sola tiaspeca trovitaĵo kaj enhavis frazerojn, ĉefe nekompreneblajn krom verso, kiu tekstis: malam’ kontraŭ unu la aliaj mortigos vin .

Leginte la raporton, respondeculoj en la komandejo atingis la finan paĝon kaj rimarkis piednoteton: “Korektendaĵo: estis mezuraderaro. La ruinigita planedo ne estas la kvara, sed la tria …”

Planedo

Kiam ali-mondanoj trovis planedon en ĵus malkovrita planed-sistemo, ili kromnomis ĝin La ruĝa planedo . En sia raporto al la interstela komandejo , ili skribis: “La planedo ŝajnas kiel bruligita ŝtono, kvazaŭ vivo estintus iam tie, sed ne plu. Laŭkalkule, la planedo estas la kvara de tiu sistemo.”

Oni trovis ankaŭ iun malnovan skribaĵon: estis la sola tiaspeca trovitaĵo kaj enhavis frazerojn, ĉefe nekompreneblajn krom verso , kiu tekstis: malam’ kontraŭ unu la aliaj mortigos vin .

Leginte la raporton, respondeculoj en la komandejo atingis la finan paĝon kaj rimarkis piednoteton : “Korektendaĵo: estis mezurad-eraro. La ruinigita planedo ne estas la kvara, sed la tria …”

Maurizio Giacometto

5

2

1

Maurizio Giacometto (Rico) estas redaktoro de la rubriko “Libroservo” en uea.facila.

al-dona: donata kiel plia afero al tio, kio jam ekzistas.

estintus: estus estinta(j).

komandejo: ĉefa loko, de kie oni donas ordonojn pri la organizado de iu agado aŭ afero.

krom-nomi: doni al homo aŭ loko plian nomon apud ties normala nomo, kun la celo priskribi la apartaĵon de tiu homo aŭ loko.

malam’ = malamo

malkovri: ekscii, ekkoni aŭ ekkompreni aferon, kiun oni antaŭe ne sciis; esti la unua, kiu ekvidas aŭ ekkonas ion, ĝis tiam nekonatan.

pied-noto: klariga noto en skriba verko, kiu aperas en la malsupra parto de paĝo.

planedo: granda ĉiela objekto sen propra lumo, kiu rondiras ĉirkaŭ stelo; ekzemple nia Tero estas planedo.

respondeculo: la homo kun la tasko zorgi pri plenumado de iu agado; kaj respondi al komentoj pri ĝia realigo.

ruinigi: grave disrompi konstruaĵon, urbon, aŭ iun alian aferon, tiel ke ĝi ne plu estas uzebla.

verso: unu linio de poeziaĵo.

--------------------------------------------------------------------------------

Ni brilas kune
[2024-09-08]
https://uea.facila.org/filmetoj/ni-brilas-kune-r310

[Embed] https://www.youtube.com/embed/vD3r9Plzmvg?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Ĉu vere ĉiuj parolas la anglan?
[2024-09-30]
https://uea.facila.org/artikoloj/opinioj/%C4%89u-vere-%C4%89iuj-parolas-la-anglan-r449

Eblas aŭskulti ĉi tiun artikolon, kiun voĉlegis Rafa Nogueras.

La informo, ke "ĉiuj parolas la anglan", estas ofte ripetata, precipe de tiuj, kiuj gajnas monon per instruado de la angla. Ekzistas ankaŭ tiuj, kiuj deziras konvinki nin ĉiujn, pro ideologiaj kialoj, ke la angla estas la internacia lingvo.

La Eŭropa Komisiono foje prezentas la kreskantan nombron de junuloj, kiuj deklaras ke ili parolas la anglan, por montri la sukceson de la multlingvisma politiko en Eŭropo. Sed ĉu estas vere, ke pli kaj pli da junuloj parolas la anglan?

Tiaj raportoj kutime estas bazitaj sur Eurobarometer *. Eurobarometer estas instanco , kiu faras esplorojn de la publika opinio pri diversaj demandoj interesaj por Eŭropa Unio (EU). Por informiĝi pri lingva kompetento , ĝi simple demandis al eŭropaj civitanoj , kiujn lingvojn ili parolas, naive kredante, ke homoj neniam troigas sian propran kompetenton. Tamen, malmultaj homoj kapablas objektive taksi sin mem.

Ĉu EU iam pli profunde esploris, kiom bone la homoj parolas fremdajn lingvojn? Jes, sed tio okazis nur unu fojon. En 2012 la Eŭropa Komisiono organizis esploron kun la nomo SurveyLang . Oni kontrolis la atingojn de lingvolernantoj en 14 EU-landoj rilate al kvin lingvoj: la angla, la franca, la germana, la hispana kaj la itala. La kontrolitaj niveloj estis de A1 ĝis B2. La Komisiono klarigis, ke ĝi ne organizis provojn je la nivelo C1, "ĉar lernantoj, kiuj atingas tiun nivelon, eĉ en sia unua fremda lingvo, konsistigas nur 1% de lernantoj". Do la Eŭropa Komisiono mem rekonas , ke la homoj apenaŭ sukcesas lerni fremdajn lingvojn ĝis flua nivelo.

Estas rimarkinde ke la objektiva esploro de SurveyLang okazis nur unu fojon, jam antaŭ 12 jaroj. Poste la Eŭropa Komisiono preferis bazi siajn konkludojn sur la malpli objektivaj rezultoj de Eurobarometer. Ĉu la konkludoj de SurveyLang estis tro malkomfortaj por la Eŭropa Komisiono?

Kial tiom da homoj atingas tiom malmulte da sukceso en lingvolernado? La ĉefa kialo estas la malfacila kaj neregula gramatiko de la lingvoj plej ofte instruataj en Eŭropo. La angla havas (sufiĉe) simplan gramatikon, aliflanke ĝia skribsistemo nur malproksime rilatas al la parolata lingvo.

La uzo de la angla en supera edukado ĉiam pli enradikiĝas tutmonde. Sekve, kreskas la distanco inter elito , kiu regas la anglan, kaj la vasta plimulto de la monda loĝantaro. La elito konsistas el 1) denaskaj anglalingvanoj ( proksimume 6% de la homaro); 2) tiuj, kiuj loĝas dum jaroj en anglalingvaj landoj; kaj 3) homoj kun aparta kapablo pri lingvolernado. La uzo de la angla en internaciaj rilatoj donas avantaĝon al tiu malgranda elito, kaj malavantaĝon al ĉiuj aliaj. Tio estas ne nur maljusta, sed ankaŭ malefika. Estus multe pli efike, se la Eŭropa Komisiono kaj aliaj internaciaj organizaĵoj celus lingvan justecon, kaj klopodus doni al ĉiuj civitanoj la samajn lingvajn rajtojn. --------------------- * Europeans and their languages - May 2024 - - Eurobarometer survey (europa.eu)

Seán Ó Riain

6

4

2

1

Seán Ó Riain estas irlanda diplomato, lingvisto kaj prezidanto de Eŭropa Esperanto-Unio. Li doktoriĝis ĉe la Universitato de Dublino per tezo pri lingvoplanado en Irlando kaj Kebekio. En 2023 aperis la libro Language Policy and the Future of Europe (Lingvopolitiko kaj la estonto de Eŭropo), kiun li verkis kun Profesorino Alice Leal pri sia lingvopolitika agado dum 35 jaroj.

avantaĝo: tio, kio alportas pli bonan situacion, gajnon aŭ utilon.

civitano: persono apartenanta al ŝtato, regiono aŭ urbo, kun politikaj rajtoj pro tiu aparteno.

deklari: publike sciigi.

elito: malgranda grupo de homoj, kiuj staras super la ordinaraj homoj en la sama socio, pro riĉeco, alta kulturo, politika aparteno aŭ simile, kaj tial konsideras sin mem de pli alta valoro.

ideologia: rilata al aro de ideoj kaj idealoj, precipe al tiuj, kiuj formas la bazon de ekonomia aŭ politika sistemo.

instanco: grava organizaĵo posedanta juĝan aŭ decidan povon.

komisiono: malgranda grupo formita interne de pli granda organizaĵo kun la celo plenumi difinitan taskon.

kompetento: la kapablo bone fari sian laboron, havante la necesajn sciojn, konojn kaj spertojn.

konkludi: aŭskultinte la faktojn kaj opinion pri iu demando, decidi pri la ĝusta respondo.

naive: en maniero sensperte kredema, kvazaŭ infano; sciante malmulte pri la mondo.

objektive: rigardante nur la efektivan situacion kaj realajn faktojn, ne permesante al si mem decidi surbaze de la propraj deziroj kaj preferoj.

proksimume: ne tute ĝuste, sed nur proksime al la ĝusta; ne precize, pli-malpli, ĉirkaŭ.

rekoni: anonci la pravecon de iu fakto.

taksi: provi difini la valoron aŭ kvanton de iu aŭ io.

unio: unuiĝo de landoj; unuiĝo de politikaj aŭ sociaj organizaĵoj.

--------------------------------------------------------------------------------

Nova kanalo: “Konindaĵo”
[2024-10-11]
https://uea.facila.org/artikoloj/tra-la-reto/nova-kanalo-%E2%80%9Ckoninda%C4%B5o%E2%80%9D-r451

Eblas aŭskulti ĉi tiun artikolon, kiun voĉlegis Margaret Zaleski-Zamenhof.

Nova kanalo : “Konindaĵo”

Laŭ Marc Prensky, usona edukisto kaj verkisto, hejmtaskoj por niaj gelernantoj en la nuna tempo devas esti preparado de filmetoj. Ĉar, fakte la nuna plej efika komunikilo estas filmetoj. Se vi ne kredas tion, bonvolu diri al mi, kion vi rigardas unue, kiam vi eniras novan ret-paĝon. Ĉu vi ne tuj spektas filmeton, precipe se ĝi estas mallonga?

Verŝajne , esperantistoj pli ol la ekstera publiko ŝatas sciencon. Tial en nia komunumo estas multaj sciencistoj. Feliĉe, multaj el ili tre bone sukcesas instrui sian fakon ne nur en sia propra lingvo, sed ankaŭ per Esperanto. Tio certe kreskigis kaj plu kreskigas la esprim-povon de nia kara lingvo. Tamen ne ĉiuj esperantistoj kapablas kompreni ĉiujn sciencajn vortojn kaj esprimojn en Esperanto, aŭ eĉ en sia denaska lingvo. Krome, oni ne ĉiam havas sufiĉan tempon por spekti unu-horan filmon de profesoro instruanta malfacilan temon.

Laŭ mi, ĝuste pro tio naskiĝis nova Esperant-lingva jutuba kanalo Konindaĵo ! Tiun projekton kreis diversaj esperantistoj. Ili provas klarigi tre interesajn, sed samtempe malfacilajn, temojn pri nia mondo per simplaj kaj kompreneblaj priskriboj. Per unu-minutaj filmetoj Konindaĵo tre bele instruas temojn, kiujn ni ofte ne povus kompreni tiel facile kaj rapide per alia metodo. Feliĉe, ĉiuj filmetoj estas libere (senpage) spekteblaj. Ili eĉ havas Esperantajn subtekstojn por faciligi la komprenadon.

Jen kelkaj el la filmetoj, kiujn vi povas spekti per nura alklako de la koncernaj ligiloj:

Ĉu vi sciis, ke tre eble viaj amikoj havas pli da amikoj ol vi havas?

Ĉu vi povas kredi, ke soleco estis la plej granda timo de niaj antaŭuloj?

Ĉu vi konsentas kun Sokrato pri demokratio ?

Ĉu vi konsentas, ke ni nuntempe havas pli bonan mondon ol antaŭe?

Kie ajn vi loĝas, vi povas en ajna horo spekti la allogajn filmetojn de Kondindaĵo , dum vi manĝas bongustajn belgajn terpomojn kun kafo , aŭ usonajn dolĉaĵojn kun iom da mielo .

Kaj fine, eble post spektado de kelkaj filmetoj, vi ne estos la sama homo , kiu pli frue estis spektonta ilin!

La projekto estas ankoraŭ tre nova, do oni certe bonvenigos viajn komentojn, kritikojn , kaj proponojn por la venontaj filmetoj!

Por subteni la novan tut-Esperantan kanalon, eblas aboni ĝin kaj prezenti la interesan kanalon al viaj amikoj kaj konatoj. Jen ĝia adreso .

Se vi uzas Fejsbukon , ankaŭ tie vi povos sekvi Konindaĵon .

Bonegajn spektadon kaj lernadon!

Ahmad Mamduhi

10

1

Ahmad Mamduhi estas irana arkitekto, urbfasonisto kaj esperantisto. Ekde 2021, li estas prezidanto de ILEI (Internacia Ligo de Esperantistaj Instruistoj) kaj, ekde 2022, membro de la Akademio de Esperanto.

bon-venigi: akcepti ĵus alvenintan homon aŭ novan aferon en maniero afabla kaj kor-gajiga.

demokratio: sistemo de regado, laŭ kiu la tuta popolo elektas siajn politikistojn per voĉdonado.

Fejsbuko (Facebook): nomo de populara retejo, kie la homoj interŝanĝas informojn, opiniojn, fotojn, kaj tiel plu.

Jutubo (YouTube): populara retejo por alŝuto kaj spektado de filmetoj.

kanalo: arte-farita akvo-vojo; la vojo por dissendi la programojn de difinita radia, televida, aŭ reta organizaĵo.

komunumo: societo bazita sur komuneco de vivo kaj interesoj; grupo de homoj kune vivantaj kaj kun komunaj interesoj.

kritiko: komento pri la mankoj kaj malbonaj aspektoj de homo aŭ afero.

mielo: dolĉa manĝaĵo produktita de insektoj.

profesoro: alt-ranga universitata instruisto; estro de universitata fako; alt-nivela instruisto en supera lernejo.

sub-teni: helpi homon, asocion, projekton, politikon aŭ simile, por ke ĝi sukcesu.

ter-pomo: grava legomo, tre satiga, kiu kreskas sub la tero; ĝi estas baza manĝaĵo en multaj kulturoj.

ver-ŝajne: tio ŝajnas esti vera, sed oni ne povas esti certa pri tio.

--------------------------------------------------------------------------------

Kial la angla nur duone sukcesis?
[2024-10-21]
https://uea.facila.org/artikoloj/opinioj/kial-la-angla-nur-duone-sukcesis-r452

Eblas aŭskulti ĉi tiun artikolon, kiun voĉlegis Lu Wunsch-Rolshoven.

La suba artikolo aperis en revuo Esperanto , n-ro 1387, februaro 2024, p. 46-47. La artikolo estas mallongigita kaj simpligita por la legantoj de uea.facila.

Ofte oni aŭdas, ke Esperanto ne plu necesas, ĉar jam ekzistas la angla. Tiu lingvo ja estas nuntempe la plej multe uzata kiel internacia lingvo. Sed ĉu vere la angla sukcesis atingi tion, kion Zamenhof deziris por Esperanto?

La angla apartenas al lingvogrupo de nordokcidenta Eŭropo (“la ĝermanaj lingvoj”). Sekve en 2023 inter 87% kaj 93% de svedoj, danoj kaj nederlandanoj informis, ke ili parolas la anglan. En Germanio tion diris 65%. Kontraste en Hispanio laŭ la sama fonto* nur 38% diris, ke ili parolas la anglan, en Hungario 30% kaj en Rumanio 25%.

Ekster Eŭropo, ekzemple en Japanio, nur 15% de homoj laŭ la propra opinio parolas la anglan. En Barato laŭ la popolnombrado de 2011, 10% de la loĝantoj estas anglaparolantoj. En Ĉinio nur 1% scipovas interparoli en la angla; tion oni povas legi en raporto (2023) de British Council , organizaĵo por la disvastigo de la angla. Plurloke oni informas, ke en Ĉinio la anglan lernas inter 300 kaj 400 milionoj da homoj. La sukceso de tiu multa lernado do ne estas tre konvinka.

Oni supozas, ke en la tuta mondo 1500 milionoj da homoj parolas la anglan, ĉirkaŭ 20% de la monda loĝantaro (8000 milionoj). En 1950 jam 10% de la monda loĝantaro parolis la anglan (250 milionoj el tiamaj 2500 milionoj). De 10% al 20% en 70 jaroj ne estas sufiĉa; plu restas 80% de la mondo sen komuna tutmonda lingvo. La datumoj pri la pasintaj jardekoj krome montras, ke la angla parolantaro ne plu kreskas rilate al la monda loĝantaro. La ŝatantoj de la angla iam deziris, ke multe pli da homoj parolu tiun lingvon. Ili esperis pri 40 aŭ eĉ 60%. Kelkaj hodiaŭ asertas , ke 30% de la monda loĝantaro parolas la anglan; tio tamen ne estas serioza takso .

La kaŭzo de la limigita sukceso de la angla supozeble estas la multega lernotempo. Japanoj bezonas ĉirkaŭ 4000 horojn por bone regi la anglan; parolantoj de okcidenteŭropaj lingvoj bezonas nur trionon de tiu tempo por atingi similan nivelon. Tiun nivelon en Esperanto japanoj atingas post proksimume 1000 horoj da studado; eĉ malpli, se ili jam lernis la anglan.**

Deko da lernejaj studoj montris ĝuste tion, ke necesas nur kvarono de la tempo por atingi la saman lingvonivelon en Esperanto. Tial Esperanto estas aparte taŭga por multaj homoj, kiuj pri la angla ne bone aŭ tute ne sukcesis, ekzemple:

Orient-azianoj kaj aliaj homoj kun lingvoj malproksimaj de la angla;

Homoj kun malmulta eduko;

Homoj kun malmulta mono por resti eksterlande;

Homoj kun malmulta kapablo pri lingvoj.

Krome Esperanto povus interesi tiajn homojn:

Tiuj, kiuj deziras atingi altan nivelon en fremda lingvo;

Tiuj, kiuj deziras aparteni al la multkultura Esperanto-mondo.

Esperanto ne povas rapide anstataŭi la anglan. Sed nia lingvo ja estas por multaj homoj bela dua lingvo apud la angla. Ekzistas aliaj homoj, por kiuj internacia komunikado praktike eblas nur per Esperanto.

------------------ * Eurobarometer Spezial 540, p. 20. ** https://foreignpolicy.com/2020/05/26/japan-doesnt-want-to-become-another-casualty-of-english/ ; https://www.state.gov/foreign-language-training/ ; https://www.tandfonline.com/doi/abs/10.1080/14790710508668395 ; https://archiv.ub.uni-heidelberg.de/volltextserver/26026/ .

Lu Wunsch-Rolshoven

9

2

1

Lu Wunsch-Rolshoven estas germana Esperanto-parolanto; li eklernis Esperanton en 1977. Li okupiĝas pri gazetaraj kaj publikaj rilatoj por Esperanto ekde pluraj jardekoj. Pri tio li nun laboras interalie por Germana Esperanto-Asocio kaj por UEA. Krome li estas la ĉefa organizanto de la Novjara Renkontiĝo, kiu ĉiujarfine allogas 150 ĝis 200 partoprenantojn.

aserti: diri laŭ decida maniero, ke io estas vera.

Barato: alia nomo de Hindujo.

datumo: ĉiu kono, kiun oni posedas por solvi problemon aŭ prilabori informon; komputile traktebla informo, ekzemple nombroj, literoj, vortoj, nomoj, kaj simile.

proksimume: ne tute ĝuste, sed nur proksime al la ĝusta; ne precize, pli-malpli, ĉirkaŭ.

takso: provo difini la valoron aŭ kvanton de iu aŭ io.

--------------------------------------------------------------------------------

Kio kaŝas sin en via lito?
[2024-11-01]
https://uea.facila.org/artikoloj/lega%C4%B5oj/kio-ka%C5%9Das-sin-en-via-lito-r455

Eblas aŭskulti ĉi tiun artikolon, kiun voĉlegis Márcia Rego.

Certe vi miros, kiam vi ekscios, ke via lito enhavas milionojn da bakterioj , fungoj kaj akaroj . Via varma lito - plena de ŝvito , salivo , mortinta haŭto kaj etaj manĝaĵeroj – estas la perfekta medio, kie tiaj estaĵoj povas vivi komforte kaj feliĉe.

Akaroj estas tre etaj parencoj de araneoj . Ili estas tro malgrandaj por esti videblaj per la homa okulo. Ili loĝas en litoj, tapiŝoj kaj kurtenoj . Ili manĝas mortintan haŭton kaj kreskas plej bone en varmaj kaj humidaj lokoj... kiel via lito. Homoj perdas 500 milionojn da haŭtaj ĉeloj ĉiutage. Tiuj donas senfinajn manĝaĵojn al la akaroj. Por homo kun alergio kontraŭ akaroj, tio povus havi la sekvon, ke tiu homo malfacile spiras, aŭ ekhavas astmon .

Ni homoj normale portas bakteriojn sur nia haŭto. Lit-kovrilo estas bona loko por bakterioj. En 2013 usona firmao , Amerisleep, kontrolis la kovrilon de kap-kuseno . La kovrilo, kiu laste estis lavita antaŭ unu semajno, enhavis pli ol 4,6 milionojn da bakterioj en 10 kvadrataj centimetroj – pli ol la neceseja sidilo.

Kiom ofte vi ŝanĝu viajn litkovrilojn kaj kapkusenojn?

Laŭ David Denning (brita fakulo pri infektaj malsanoj), se vi ne havas astmon aŭ spir-problemojn, ŝanĝu vian kapkusenon ĉiun duan jaron. Sed homo, kiu havas astmon aŭ spir-problemojn, devas aĉeti novan kapkusenon du ĝis kvar fojojn jare.

Kaj la kovriloj de via lito... spertuloj rekomendas, ke vi lavu ilin ĉiusemajne.

Estas kelkaj aferoj, kiujn vi povas fari por malpliigi la kvanton da akaroj kaj bakterioj en via lito:

1. Ne permesu al via kato aŭ hundo dormi sur la lito; 2. Duŝu vin antaŭ ol enlitiĝi; 3. Ne portu malpurajn ŝtrumpetojn en la lito; 4. Ne dormu kun ŝminko sur la vizaĝo; 5. Ne manĝu en la lito.

Dormu bone!

Myrtis Smith

8

1

Myrtis Smith estas usona esperantistino, inĝeniera instruisto tage kaj aspiranta artisto nokte. Ŝiaj ŝatokupoj inkluzivas verkadon, dancadon, kudradon, marŝadon kaj, kompreneble, Esperanton. Ŝi estas regula kontribuanto al uea.facila .

akaro: tre malgranda besteto, kiu manĝas mortintajn haŭterojn de homoj aŭ bestoj.

alergio: forta, malsana re-ago ekzemple kontraŭ iu manĝaĵo aŭ planto.

araneo: besteto, simila al insekto, tamen kun ok kruroj.

astmo: malsano de la spir-sistemo.

bakterio: tre simpla malgranda vivanta estaĵo, kiu troviĝas ĉie sur la tero, sed ankaŭ en kaj sur la korpo de homoj kaj bestoj, kun diversaj funkcioj utilaj sed ankaŭ malutilaj; iuj specoj povas kaŭzi malsanojn.

ĉelo: ĉambreto por unu persono, ekzemple en malliberejo; malgranda ejo ĉiuflanke fermita; la plej malgranda vivanta unuo, la baza ero el kiu konsistas kreskaĵoj kaj bestoj.

duŝi: faligi akvon sur la korpon por lavado.

firmao: asocio kun komerca celo.

fungo: membro de vasta grupo de ne-verdaj kreskaĵoj, kiuj estas nek plantoj nek bestoj.

Wikipedia / BorgQueen CC BY-SA 2.5

humida: malseketa.

infekta: transdonanta malsanon de unu homo al alia, kutime per spirado aŭ tuŝado.

kap-kuseno: komforta sako el ŝtofo, kun mola interno, sur kiun oni metas la kapon dum dormado.

kurteno: longa tuko, kiu pendas antaŭ aŭ flanke de fenestro.

necesejo: ĉambreto, kie oni faras necesajn korpajn funkciojn, precipe ellasi el la korpo nebezonatajn restaĵojn post trinkado kaj manĝado.

parenco: familiano; membro de la sama kategorio aŭ speco, kvazaŭ ĝi apartenus al la sama familio.

salivo: akvo produktata en la buŝo.

Foto: Wikipedia / Pereru CC BY-SA 4.0

ŝminko: koloraĵo, kiun oni metas sur la vizaĝon por beligi sin aŭ por ŝanĝi sian aspekton.

ŝtrumpeto: mallonga pied-vesto portata interne de la ŝuo.

ŝvito: akvo, kiu formiĝas sur la haŭto, kiam estas tre varme, aŭ kiam oni tre streĉe moviĝas aŭ laboras.

tapiŝo: dika kovraĵo el ŝtofo, kiu kuŝas sur la planko.

--------------------------------------------------------------------------------

Luma nokto (Esperanta-angla kanto generita de artefarita intelekto)
[2024-11-02]
https://uea.facila.org/filmetoj/luma-nokto-esperanta-angla-kanto-generita-de-artefarita-intelekto-r318

[Embed] https://www.youtube.com/embed/njOgX2fymd8?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Eta Kato
[2024-11-06]
https://uea.facila.org/filmetoj/eta-kato-r317

[Embed] https://www.youtube.com/embed/XwJcb5MrK0I?width=100%25&height=86.25

3

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Vivstilo de la malriĉuloj, de Justin Kigangu, Johana Kigangu kaj Dankon Kwibe.
[2024-11-10]
https://uea.facila.org/filmetoj/vivstilo-de-la-malri%C4%89uloj-de-justin-kigangu-johana-kigangu-kaj-dankon-kwibe-r319

[Embed] https://www.youtube.com/embed/kDBx9MVLgNM?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Ĉasi la nordan aŭroron: la scienco kaj beleco de polusa lumo.
[2024-11-16]
https://uea.facila.org/filmetoj/%C4%89asi-la-nordan-a%C5%ADroron-la-scienco-kaj-beleco-de-polusa-lumo-r320

[Embed] https://www.youtube.com/embed/n3bCqKJvXXg?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

La potenco de filmoj
[2024-11-16]
https://uea.facila.org/artikoloj/opinioj/la-potenco-de-filmoj-r456

Momento dum la filmado de "Angoroj"

Eblas aŭskulti ĉi tiun artikolon, kiun voĉlegis Simone Schumacher.

La potenco de filmoj

Antaŭ 60 jaroj, en 1964, aperis la unua plen-longa filmo tute en Esperanto: Angoroj . Kreis ĝin franca esperantisto Jacques-Louis Mahé. La filmo estas rakonto pri krimo , kaj montras kiel danĝera povas esti venĝemo .

Famaj esperantistoj ludis en la filmo. Inter ili estis Raymond Schwartz, Gaston Waringhien kaj la juna Michel Duc-Goninaz. Bedaŭrinde la filmo ne estis tre sukcesa ekonomie, kaj Mahé perdis multan monon. Pro malĝojo li detruis preskaŭ ĉiujn kopiojn de la filmo. Bonŝance li ne detruis ĉiujn, kaj esperantistoj ankoraŭ nun povas spekti lian filmon Angoroj *.

Ofte oni diras: "Unu foto valoras mil vortojn." Do, ni povas imagi kiom potenca povus esti bona filmo, kiu konsistas el milionoj da fotoj kaj anstataŭas sennombrajn vortojn!

Laŭ Marc Prensky, usona edukisto kaj verkisto, kiu interesiĝas pri modernaj eduk-rimedoj, nuntempe filmetoj estas la plej efika rimedo por prezenti kaj disvastigi diversajn ideojn. Tial li opinias, ke niaj lernantoj faru filmeton kiel hejmtaskon anstataŭ pretigi skribitan tekston.

Tio povas validi ankaŭ por nia internacia lingvo, Esperanto. La vivo de Zamenhof donas plurajn interesajn ideojn por novaj filmoj. Ekzemple, jen kelkaj spektindaj scenoj :

1. La juna Ludoviko sekrete parolas Esperanton kun siaj amikoj en la lernejo;

2. Zamenhof ekvidas siajn manuskriptojn pri Esperanto, bruligitajn de la patro;

3. Zamenhof senpage vizitas malriĉajn malsanulojn;

4. Zamenhof ne havas sufiĉe da mono por vojaĝi al la Universalaj Kongresoj.

Ankaŭ la svisa esperantisto Edmond Privat (1889-1962) havis tre interesan vivon, kiu meritus fariĝi filmo. Ekzemple, nur 17-jara li estis unu el la ĉefaj organizantoj de la 2-a Universala Kongreso en Ĝenevo. En Laŭzano en 1931 li aranĝis prelegon de Gandhi, kiu poste fariĝis lia persona amiko.

Ankaŭ pri la vivo kaj vojaĝoj de la fama jugoslava esploristo kaj verkisto Tibor Sekelj (1912-1988), eblus fari tre spektindan filmon.

Ni celu fari aŭ farigi filmojn, kiuj gajnos internaciajn premiojn ĉe famaj film- festivaloj , kiel tiuj en Venecio, Cannes, Berlino, Losanĝeleso, Toronto kaj simile. Tia sukceso estus grandega paŝo por efike prezenti Esperanton tra la tuta mondo. Laŭ persa poemo: "Arto aperas pli bona ol gemo !"

Por atingi tiun celon, eble plano simila al la jena helpos:

1. Inviti diversajn Esperanto-organizojn kaj interesiĝantojn krei grupon por kunlabori kaj subteni la projekton;

2. La grupo aranĝu internacian konkurson por scenaroj pri Esperanto;

3. La plej bonajn proponojn oni transdonu al premi-gajnintaj scenaristoj por perfektigo;

4. Oni trovu famajn reĝisorojn por filmigi la scenarojn.

Jam ekzistas filmoj pri geniuloj , ekzemple la filmo A Beautiful Mind (Bela Menso) temas pri John Nash, genia matematikisto , kiu en 1994 gajnis la premion Nobel pri Ekonomia Scienco. Sed Nash ne gajnis ĝin sola. Li ricevis la premion Nobel kun du aliaj – kaj unu estis esperantisto, Reinhard Selten (1930-2016), kiu poste fariĝis Honora Patrono de UEA . Se jam ekzistas filmo pri Nash, kial ne ankaŭ pri lia kungajninto, Reinhard Selten?

Ahmad Mamduhi

* Jen la ligilo por spekti la filmon Angoroj . Se vi volas spekti ĝin kun la subtekstoj, alklaku la dent-radon malsupre por elekti vian lingvon (kvara butono de dekstre). Poste alklaku la kvinan butonon de dekstre por ŝalti la subtekstojn.

3

3

2

Ahmad Mamduhi estas irana arkitekto, urb-fasonisto kaj esperantisto. Ekde 2021, li estas prezidanto de ILEI (Internacia Ligo de Esperantistaj Instruistoj) kaj, ekde 2022, membro de la Akademio de Esperanto.

angoro: forta maltrankvilo, kiun iu homo sentas pri la senco de la propra vivo.

butono: alklakebla signo en komputila aŭ telefona ekrano; oni alklakas ĝin por funkciigi programon aŭ montri novan paĝon.

detrui: forigi ion por ke ĝi ne plu ekzistu; malkonstrui, nuligi, neniigi; dispecigi, rompi, malebligi la funkciadon.

festivalo: granda festa kunveno, ofte kun aparta temo, ekzemple pri arto, filmo, muziko aŭ simile.

gemo: tre bela kaj valora ŝtono, precipe kiam ĝi jam estas prilaborita kaj briligita.

genia: montranta brilan, ekster-ordinaran kapablon krei, verki aŭ fari aferojn; geniulo: homo kun brila, ekster-ordinara kapablo krei, verki aŭ fari aferojn.

honora: traktata kun granda respekto pro la gravaj aferoj, kiujn tiu homo faris aŭ faras.

krimo: grava kontraŭ-leĝa ago.

kun-labori: okupiĝi kune pri iu komuna laboro aŭ projekto.

manuskripto: mane skribita teksto; teksto de verko ankoraŭ ne presita.

matematikisto: sciencisto, kiu okupiĝas pri nombroj kaj formoj, kaj ties propraĵoj.

patrono: protektanta gravulo aŭ sanktulo.

potenco: kapablo forte efiki.

reĝisoro: persono, kiu direktas la artan produktadon de teatraĵo aŭ filmo.

sceno: seninterrompa peco de teatraĵo, filmo aŭ romano, pri unu situacio, kaj okazanta kutime en unu loko; vidindaĵo prezentata al la rigardanto en bildo aŭ foto; scenaro: ĉiuj okazaĵoj en filma rakonto; la teksto de filmo aŭ televida programo kun ĉiuj necesaj detaloj por ĝia realigo.

sekrete: restante kaŝita, por ke neniu sciu pri ĝi, aŭ nur malmultaj elektitaj personoj.

sub-teni: helpi homon, asocion, projekton, politikon aŭ simile, por ke ĝi sukcesu.

UEA: Universala Esperanto-Asocio

venĝemo: la deziro kaŭzi suferojn al alia(j) homo(j), por repagi suferon kaŭzitan de li/ŝi/ili.

--------------------------------------------------------------------------------

Salins-les-Bains
[2024-11-18]
https://uea.facila.org/loke/salins-les-bains-r90

Saluton al la tuta mondo el Francio

Salins-les-Bains estas urbeto en orienta parto de Francio proksime de svisa landlimo.

La urbo estas konata pro sia sal-farejo (Monda heredaĵo).

Tie de pluraj jaroj funkcias Esperanto-ateliero en la mezlernejo Victor CONSIDERANT.

Tiun ĉi jaron la projekto (vidu suben) enhavas 48 gelernantojn.

Ili lernas Esperanton kaj klopodas por financi sian vojaĝon tra Esperantio.

(vidu sur la foto knabinojn, kiuj deĵoras ĉe nia pico-bufedo).

Amike

Emmanuel DESBRIERES

Projekto 2024-25 de Esperanto ateliero de mezlernejo Victor Considérant de Salins-les-Bains (Jura, Francio)

pri la temo :

« Memoroj kai agoj de virinoj por paco »

La 48 studentoj registritaj en ĉi tiu procezo, komence renkontiĝos kun Micheline CHATEAU , kuratoro, kiu donos al ili la mision porti arkivojn el la Nacia Muzeo de Esperanto de Gray (Haute-Saône, Francio), ĝis la Nacia Biblioteko de Aŭstrio (Esperanto fako) en Vieno, por konservado.

En Vieno , B. TUIDER, la kuratoro kiu ricevos ilin, kaj Franz-Joseph GEIDEL gvidos ilin tra la urbo laŭ la temo de " Vieno kaj

Paco... laŭ la paŝoj de Bertha Von SUTTNER "

Ili tiam vizitos Edvige TANTIN-ACKERMAN kaj Elda DÖRFLER , veraj memoroj de Triesto (Italio), kiuj atestos pri ilia vivo pasigita en tiu ĉi kosmopolita haveno de la vojkruciĝo de lokaj kaj malproksimaj kulturoj, sed ankaŭ la celo de konfliktoj inter aŭstroj, italoj kaj, siatempe, jugoslavoj.

Ili renkontiĝos ankaŭ en Trento (Italio) kun Norma CESCOTTI , esperantistino de preskaŭ 100 jaroj. Ŝi rakontos la historion de sia vivo en ĉi tiu dulingva montara regiono Trentino-Alto Adige / Sudtirolo, sur la vojo al la Brenner-pasejo, pri kiu batalis italaj kaj aŭstraj princoj. Estos okazo ankaŭ por junaj francoj pripensi pri la pasinteco kaj estonteco de Alpaj glaĉeroj kaj mondvarmiĝo.

Survoje, la francaj studentoj vizitos higragan minejon en Idrija (Slovenio) , kiu ankaŭ staras en la listo de la Monda Heredaĵo de UNESKO.

Ankaŭ arkitekturo, industrio, ŝtatlimoj kaj daŭripova evoluo estas temoj de tiu vojaĝo.

En ĉi tiu vojago, ili perfektigos sian Esperanton kaj spertos ĝin konkrete diversmaniere .

Ili sendos novaĵojn tra la oficiala retejo de sia mezlernejo, la artikoloj ĉiuj estante dulingvaj franca/ esperanto,

kaj revenante ili prezentos sian aventuron dum la • Muzea nokto • (majo 2025) de la Grande Saline de Salins-les-Bains .

Ekde 2017,  minimume 150 studentoj de ĉi tiu mezlernejo kaj ĉi tiu ateliero regule plurfoje faris videokonferencojn en Esperanto

(vidu Jutuban kanalon de ILEI, sekcio « videajoj de gelernantoj » kaj precipe = Slovenio-Italio 2023) vojaĝis danke al Esperanto en Italio, Slovenio, Kroatio.

﻿﻿ hodiaŭ kelkaj parolas Esperanton flue, kaj aktivas en diversaj strukturoj : Verdaj Skoltoj, JEFO, TEJO...). Lastatempe (julio 2024) tuj post abituriĝon

﻿﻿kvar knabinoj estis gastigitaj ĉe esperantistoj per Pasporta Servo dum vojaĝo tra Eŭropo per trajno

﻿﻿knabo instruis Esperanton al junaj infanoj dum somera tendaro.

﻿﻿du eniris la Komitaton de esperantista asocio : Amika-rondo, kaj do de Esperanto-France .

--------------------------------------------------------------------------------

Memor-festo: Unesko kaj Esperanto 70 jaroj da kunlaborado pri lingvaj homaj rajtoj
[2024-11-25]
https://uea.facila.org/artikoloj/movado/memor-festo-unesko-kaj-esperanto-r457

La Parlamentejo de Urugvajo, kie okazos la memorfesto pri la Rezolucio.   Foto: Wikipedia / Eduardo Ruggieri  CC BY-SA 3.0

Eblas aŭskulti ĉi tiun artikolon, kiun voĉlegis Maurizio ‘Rico’ Giacometto.

La 10-a de decembro 2024 estos grava tago por la Esperanto-movado. Ĝi markos la 70-an dat-revenon de la Rezolucio de Montevideo, la unua kaj plej signifa rekono de Esperanto fare de Unesko . Pri la okazaĵoj en Montevideo, la ĉefurbo de Urugvajo, jam aperis artikolo en uea.facila .

La Rezolucio, akceptita de la Ĝenerala Konferenco de Unesko en Montevideo en 1954, rekomendis al la Ĝenerala Direktoro de Unesko sekvi la evoluojn en la uzado de Esperanto. Ĝi ankaŭ rekonis, ke la atingoj de la Esperanto-movado konformas al la celoj kaj idealoj de Unesko.

La Rezolucio estis la rezulto de longa kaj konstanta laboro de Universala Esperanto-Asocio (UEA) kaj aliaj Esperanto-organizaĵoj, kiuj kolektis kaj transdonis al Unuiĝintaj Nacioj (UN) petskribon pri Esperanto. La petskribon subskribis preskaŭ 900 000 personoj kaj reprezentantoj de preskaŭ 500 organizaĵoj kun entute pli ol 15 milionoj da membroj. Kvankam la petskribo ne estis traktita de UN, ĝi estis transdonita al Unesko por konsidero.

Pro la neatendita subteno de la meksika delegitaro , estis proponita projekto de rezolucio, kiu fine estis akceptita de la plen-kunsido de Unesko, kvankam kun ŝanĝita teksto. La meksikaj delegitoj decidis subteni la rezolucion, vidinte ekspozicion pri Esperanto aranĝitan de la urugvajaj esperantistoj.

Ekde tiam, la rilatoj inter UEA kaj Unesko evoluadis. Unesko plurfoje montris intereson kaj ŝaton al Esperanto, ekzemple la Ĝenerala Direktoro de Unesko, Amadou-Makhtar M’Bow, vizitis la Universalan Kongreson de Esperanto en 1977. En 1985 Unesko akceptis duan rezolucion pri Esperanto, rekomendante al la membro-ŝtatoj enkonduki lerno-programojn pri lingvaj problemoj kaj Esperanto en lernejojn kaj universitatojn.

En ĉi tiu nova datreveno de la Rezolucio de Montevideo, ni memoras la historion kaj signifon de tiu dokumento, kiu prezentas la celojn kaj idealojn de Unesko kaj Esperanto: konstrui pacon en la mondo per kulturo, edukado kaj scienco. Kun subteno de UEA, TEJO , ILEI kaj Urugvaja Esperanto- Societo , nun formiĝis labor- komitato por organizi internacian memor-feston en la Parlamentejo de Montevideo. Tio okazos la 10-an de decembro 2024 ekde la 9:00-a matene laŭ la urugvaja loka tempo (UTC -3). Estos prelegoj kaj paroladoj ĉeestaj kaj retaj, montrado de dokumentaj filmoj kaj artaj prezentaĵoj, kiujn la publiko povos spekti sur-loke aŭ rete.

Pablo León

7

Pablo León estas argentina ĵurnalisto kaj Esperanto-aktivulo jam de pli ol 45 jaroj. Inter aliaj agadoj, li estas membro de la internacia teamo de tradukistoj, kiuj tradukas la revuon Unesko-Kuriero en Esperanton. Li nuntempe partoprenas laborkomitaton, kiu organizas konferencon por festi la 70-an datrevenon de la Unesko-rezolucio de Montevideo. ( Pliajn informojn pri li vi povas legi en Vikipedio . )

ĉe-esta: estanta tie en la loko, kie io okazas; ne virtuala aŭ reta.

delegito: homo sendita por prezenti la aferojn de iu asocio; delegitaro: grupo de delegitoj.

direktoro: ĉefo de oficejo, laborejo, komerca organizaĵo, asocio aŭ simile.

ekspozicio: publika prezentado, elmontrado de diversaj produktoj de industrio kaj arto.

Wikimedia / Ziko  CC 1.2

en-konduki: enporti ion novan, kaj disvastigi ties uzon.

ILEI: Internacia Ligo de Esperantistaj Instruistoj.

komitato: grupo de personoj elektitaj por fari organizajn taskojn; gvidantaro de asocio.

konferenco: renkontiĝo de fakuloj, kiuj diskutas gravajn aferojn rilate al sia fako.

konformi: havi similan formon kiel alia afero, regulo aŭ ideo, kiun oni konsideras dezirinda.

parlamentejo: la konstruaĵo, kie renkontiĝas elektitaj politikistoj por diskuti kaj krei la leĝojn de sia ŝtato.

pet-skribo: dokumento kun iu peto, subskribita de multaj membroj de la publiko.

plen-kunsido: la ĉefa kunveno de organizaĵo, kiam ties membroj renkontiĝas ne en apartaj grupoj, sed ĉiuj kune.

RIA Novosti archive, image #828797 / Yuryi Abramochkin / CC-BY-SA 3.0

rekono: la ago akcepti ion kiel validan aŭ valoran.

reprezentanto: homo parolanta aŭ aganta nome de iu alia homo, hom-grupo, asocio aŭ organizaĵo.

societo: grupo de homoj, kiuj regule renkontiĝas kun komuna celo.

sub-skribi: skribi sian nomon fine de dokumento por montri, ke oni mem verkis ĝin, aŭ por konsenti pri la enhavo.

sub-teno: helpo al homo, asocio, projekto, politiko aŭ simile, por ke ĝi sukcesurezolucio: anonco, kiun faras asocio aŭ kunveno, pri sia pozicio aŭ opinio pri iu demando.

TEJO: Tutmonda Esperantista Junulara Organizo.

Unesko: Organizaĵo de UN por Edukado, Scienco kaj Kulturo.

--------------------------------------------------------------------------------

10 tipoj de JES-partoprenantoj
[2024-12-09]
https://uea.facila.org/filmetoj/10-tipoj-de-jes-partoprenantoj-r323

[Embed] https://www.youtube.com/embed/WBJAjlyRE_k?width=100%25&height=86.25

1

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Esperanto kiel ponto inter kulturoj
[2024-12-14]
https://uea.facila.org/artikoloj/opinioj/esperanto-kiel-ponto-inter-kulturoj-r458

Malnovaj konatoj renkontiĝas dum la UK en Aruŝo.   Foto: John Huang

Eblas aŭskulti ĉi tiun artikolon, kiun voĉlegis Derek Roff.

Kiam oni lernas Esperanton, oni ĉefe atentas ĝian facilecon. La prononco estas simpla, la gramatiko estas logika . La lingvo funkcias laŭ regula sistemo. Post mallonga lernado eblas ekparoli kaj ekskribi en la internacia lingvo.

Sed bona kono kaj ĝusta uzo de facila lingvo ne garantias efikan komunikadon. Por sukcesa interkompreniĝo oni bezonas pli ol bonan lingvokonon. La kultura aspekto ludas gravan rolon en lingvo.

Esperantistoj venas de malsamaj kulturoj. Ĉiu kulturo havas siajn apartajn ideojn, valorojn kaj normojn . Ili estas la gvidiloj por la pensado kaj agado de homo.

Tiu aro de ideoj, valoroj kaj normoj tre influas la komunikadon. Homoj ofte konscias pri tio nur kiam ili renkontas aliajn kulturojn. Tiu manko de konscio povas konduki al problemoj de interkompreniĝo, ankaŭ en Esperanto. Komuna lingvo ne sufiĉas por eviti miskomprenojn, kiuj estas la sekvo de malsamaj kulturoj. Pro kulturaj diferencoj, tiu, kiu aŭskultas paroladon aŭ ricevas mesaĝon, povas miskompreni la celon de la alia homo.

La neŭtraleco de la lingvo povas eĉ pligrandigi la problemon, ĉar neniu kulturo superregas en Esperantujo . Kie ekzistas unu granda, superrega kulturo, ĉiuj konas ties normojn kaj valorojn, eĉ se ili ne konsentas pri ili. Aliflanke, se ekzistas multaj egal-rangaj sed malpli konataj kulturoj, miskomprenoj pli facile povas okazi pro manko de unu komuna normo.

Ni ne scias, ĉu Zamenhof jam pensis pri eblaj problemoj de interkultura komunikado en Esperanto, kiam li kreis la lingvon. Krome, en la komenco la Esperanto- komunumo estis nur en Eŭropo. Tie la kulturoj estas pli proksimaj unu al la alia. Pro la tutmondiĝo de la Esperanto-movado komenciĝis la vera defio . Ĉu esperantistoj de malsamaj kontinentoj povas efike komuniki?

La unua kontribuo rilate al tiu problemo estis la verko Interpopola konduto (1935). En tiu libro, Edmond Privat (1889-1962) prezentis psikologian studon de internaciaj problemoj.  Li estis inter la unuaj homoj, kiuj verkis pri la internacia komunikado en la Esperanto-komunumo. Pro sia sperto li skribis pri temoj, kiuj hodiaŭ ankoraŭ aktualas . Sed li faris multe pli: li ankaŭ okupiĝis pri popol- klerigado . Li jam tiam bone komprenis la gravecon de tia agado.

Lian laboron ni daŭrigas ankoraŭ nun. Dum ĉiu Universala Kongreso de UEA ni organizas tagon kun la nomo “Kleriga lundo”, kun la celo instrui kaj trejni la esperantistojn. Tio okazas ankaŭ per seminarioj kaj trejnadoj en Esperanto-renkontiĝoj.

Multaj personoj entuziasme sekvas tiajn kursojn kaj entuziasme kunlaboras . Ĉiuj povas vere kontribui, ĉar ĉiuj ja havas diversajn spertojn. Tiumaniere Esperanto povas agi kiel ponto inter kulturoj.

Kristin Tytgat

7

3

Kristin Tytgat estas belga esperantistino, kiu ofte dum kongresoj gvidas paroligan kurson por plibonigi la lingvonivelon de la homoj kaj por stimuli la sociajn kontaktojn inter ili.

aktuali: esti tre nuntempa; temi pri la plej nuntempaj evoluoj.

defio: invito al batalo aŭ konkurso; afero, kiu enhavas malfacile supereblajn taskojn; malfacilaĵo, kiun oni apenaŭ sukcesas superi.

entuziasme: kun granda, emocia ŝato pri iu afero.

Esperantujo: la Esperanta mondo.

eviti: peni ne fari, ne uzi, ne renkonti.

garantii: certigi, ke io okazos.

influi: havi efikon al la pensoj kaj agoj de alia(j) homo(j).

klerigi: profundigi la sciojn kaj juĝ-kapablon per instruado bazita sur vasta legado.

komunumo: societo bazita sur komuneco de vivo kaj interesoj; grupo de homoj kune vivantaj kaj kun komunaj interesoj.

konduto: maniero agi en siaj rilatoj kun aliaj homoj aŭ kun la mondo ĝenerale.

konscii: havi klaran scion pri la propraj agoj kaj spertoj; havi tre klarajn scion kaj komprenon pri iu situacio.

kontinento: Afriko, Ameriko, Azio, Eŭropo kaj Oceanio estas kontinentoj; granda regiono de la tero.

kun-labori: okupiĝi kune pri iu komuna laboro.

logika: tia, ke unu afero sekvas nature de alia.

normo: ordinara, regula, normala kutimo aŭ situacio.

prononco: elparolo; aparta maniero diri sonojn por formi vortojn.

psikologia: rilata al la scienco pri la homa menso.

rolo: tio, kion diras kaj faras aganto en teatraĵo aŭ filmo; la funkcio aŭ agado, kiun iu aŭ io devas plenumi.

seminario: praktika kurso dum mallonga periodo, en kiu la instruado estas miksata kun diskutado en malgrandaj laborgrupoj.

trejni: instrui kaj ekzerci por konduki al dezirata nivelo de kapablo.

UEA: Universala Esperanto-Asocio.

--------------------------------------------------------------------------------

Homa troigado: kiel ni kaptiĝas de la propraj elpensoj
[2024-12-15]
https://uea.facila.org/filmetoj/homa-troigado-kiel-ni-kapti%C4%9Das-de-la-propraj-elpensoj-r324

[Embed] https://www.youtube.com/embed/UKkOCCRS6hw?width=100%25&height=86.25

2

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Kara Onklo / Dear Uncle – English & Esperanto Short Film
[2024-12-21]
https://uea.facila.org/filmetoj/kara-onklo-dear-uncle-%E2%80%93-english-esperanto-short-film-r325

[Embed] https://www.youtube.com/embed/saGS1gfT1jY?width=100%25&height=86.25

3

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Mortis hungara verkisto István Nemere
[2024-12-26]
https://uea.facila.org/artikoloj/homoj/mortis-hungara-verkisto-istv%C3%A1n-nemere-r459

István Nemere: hungara verkisto kaj tradukisto. Foto: Vikipedio / Vadas Róbert (Vadaro) CC BY-SA 3.0

Eblas aŭskulti ĉi tiun artikolon, kiun voĉlegis Derek Roff.

István Nemere (1944-2024) dum 50 jaroj verkis 800 librojn en la hungara lingvo kaj 23 en Esperanto. La plej multaj el ili estas romanoj. Oni facile komprenas, ke li verkis rapide kaj ne multe laboris pri ĉiu libro. Eblas ankaŭ legi ilin sufiĉe rapide kaj sen granda peno.

Liaj Esperantaj romanoj ofte havas seriozajn temojn kaj traktas gravajn sociajn problemojn, sed en simpla formo. Lia maniero rakonti kelkfoje estis iom tro simpla, sed en aliaj okazoj la leganto trovas interesajn novajn ideojn. Krom romanoj li verkis ankaŭ mallongajn rakontojn, ofte pri okazaĵoj en la ĉiutaga vivo.

Jen kelkaj el la romanoj:

Sur kampo granita (1983) pri homo, kiu faris gravan krimon en pasinta milito. Serĉu mian sonĝon (1987) pri problemoj de politika perforto . Dum vi estis kun ni (1988) pri la demando, ĉu oni rajtas helpi alian personon morti. Krias la silento (2002) pri patro, kiu havas filon kun grava denaska manko, sed ankaŭ kun arta kapablo.

La lingvaĵo en la Esperantaj libroj de Nemere kutime estas sufiĉe facila. Pro tiu simpla lingvaĵo kaj pro la interesaj temoj la legantoj tre ŝatis ilin, eble plej multe en la jaroj 1980-aj kaj 1990-aj.

Li mortis 80-jara la 15an de novembro 2024.

Sube sekvas eta parto el la rakonto Vintra brilo (el Am-parolo , 1997):

– Kiel belege estas ĉi tie, avo mia!

Ĉiam ŝi diris al li “avo mia”. Sed li tute ne estis maljuna, nun havis iom pli ol kvindek du. Sed ja la hararo jam blankiĝis. Malofte li ridetis, ne ŝatis ja la malvarmon. Sed en tiu ĉi decembra tago oni jam vekiĝis je frostoj. Sur la fenestroj de la domo ekis glaci-floroj, la kampon kovris prujno .

– Bele – li kapjesis. La motoro nun milde bruetis, la bone kurantaj radoj staris pretaj je eksalto. La viro eme ĉirkaŭrigardis. La foraj montoj ŝajnis esti proksimaj, la aero fariĝis travideblega kaj malmola. La urbo restis fore, la montetoj elsorĉis la silenton. Tiun silenton li ŝatis aŭskulti, do deŝaltis la motoron. Li amis la ventuman montet- deklivon , precipe somere. Ankaŭ tiutempe li ofte staradis ĉi tie inter la grizaj rokoj elstarantaj el la tero. Li enspiris la aeron kun odoro de greso . Somere kaj aŭtune sovaĝaj floroj flavis ĉi tie kaj birdoj flugis foren...

Sed nun estis vintre. Tago de Kristnasko , malfruposttagmeze. Dum la familio pretigas la kristnaskan arbon, li forigis la nepinon el la domo. El la foro ekbriletis la malalta turo de la preĝejo. Feliĉe ĉirkaŭe estas ankoraŭ arbaroj, montetoj. Tiuj donas sencon ankaŭ al la urbo.

Sten Johansson

4

Sten Johansson estas sveda esperantisto, konata en la Esperanto-movado kiel verkisto kaj tradukisto. Li verkis kvar libretojn por ne-spertaj legantoj, kaj artikoloj pri liaj libroj La krimo de Katrina kaj Vojaĝo kun Katrino jam aperis en nia rubriko “Libroservo”. En 2022 li ricevis premion de la Akademio pro sia romano Sesdek ok .

deklivo: vojo aŭ monto-flanko iranta de alta loko ĝis malalta, aŭ de malalta ĝis alta.

deŝalti: ĉesigi funkciadon de elektro, lampo, maŝino, komputilo aŭ simile.

elsorĉi: eligi per supernatura rimedo.

granita: konsistanta el speco de ŝtono aparte malmola.

greso: herbo

krimo: grava kontraŭ-leĝa ago.

Krist-nasko: festotago (la 25-a de decembro), kiam anoj de la kristana religio festas la naskiĝon de Jesuo Kristo.

milda: ne akra por la sentoj.

motoro: aparato por transformi energion en movadon; maŝino, kiu funkciigas aŭtomobilon, trajnon aŭ alian veturilon aŭ maŝinon.

Foto: Wikimedia / Berthold Werner CC SA 4.0

per-forto: uzo de korpa forto por misuzi alian homon aŭ por devigi iun aŭ ion kontraŭ ties volo.

prujno: frostiĝintaj akveroj, kiuj aperas sur la herbo kaj arboj en frostaj matenoj.

roko: ŝtonego; ŝtona parto de la tera supraĵo.

sonĝo: bildoj kaj ideoj, kiujn oni vidas aŭ spertas dum la dormo.

sovaĝa: natura.

turo: konstruaĵo tre alta sed ne tre larĝa.

ventuma: refreŝiga, pro movo de la aero.

--------------------------------------------------------------------------------

La Violonisto - Kaj Tiel Plu | Kanto kun teksto
[2024-12-28]
https://uea.facila.org/filmetoj/la-violonisto-kaj-tiel-plu-kanto-kun-teksto-r326

[Embed] https://www.youtube.com/embed/9nkO4SxO06U?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila

--------------------------------------------------------------------------------

Esperanto kaj la Movado de Nova Kulturo en Ĉinio
[2024-12-30]
https://uea.facila.org/artikoloj/%C4%9Denerale/esperanto-kaj-la-movado-de-nova-kulturo-en-%C4%89inio-r460

Lu Xun (tria de dekstre en la antaŭa vico), kun la rusa esperantisto Vasilij Eroŝenko (sidanta meze) kaj lernantoj el Pekina Esperanta Akademio en 1923. Fonto: Vikipedio

Eblas aŭskulti ĉi tiun artikolon, kiun voĉlegis Alexander Shenghao Hu.

Esperanto havis signifan rolon en la Movado de Nova Kulturo en Ĉinio. Kvankam Esperanto jam estis konata en Ĉinio en la malfrua periodo de la dinastio Qing (1644 -1912), ĝi pli vaste diskoniĝis nur pro la Movado de Nova Kulturo. Tiu movado komenciĝis en la 1910-aj jaroj, kiam intelektuloj ekdubis pri la tradicia penso-maniero de Ĉinio kaj celis modernigi la landon per okcidentaj ideoj.

En 1912 la dinastio Qing falis, kaj respubliko stariĝis en Ĉinio. La principoj de la respubliko estis certigi politikajn rajtojn kaj bonstaton por la popolo. Sed la promesitaj ŝanĝoj ne realiĝis: la popolanoj tamen restis malriĉaj kaj malfortaj. Tial konservativuloj provis restarigi la imperion . Reage al tio, progresemaj intelektuloj proponis ĉesigi la ideojn de la pasinteco kaj forigi la imperian sistemon por ŝanĝi Ĉinion en modernan landon.

En 1915, Chen Duxiu fondis la gazeton Nova Junularo , kaj tio markis la komencon de la Movado de Nova Kulturo. Laŭ Chen, la celo de tiu movado estas disvastigi ideojn de demokratio kaj scienco en Ĉinio. Li esperis, ke modernaj pensoj klerigos la nacion kaj helpos la politikan revolucion . Sub lia inspiro , multaj intelektuloj disvastigis pensojn el la Okcidento en Ĉinio. Inter tiuj novaj ideoj estis ankaŭ Esperanto. Tiamaj ĉinaj esperantistoj kredis, ke Esperanto povas malfermi Ĉinion al la mondo kaj faciligi internacian interkompreniĝon.

Lu Xun (konata en Esperanto kiel Lusin) estis aktiva partoprenanto en la Movado kaj subtenanto de Esperanto. Li verkis la novelon La Taglibro de Frenezulo kaj fariĝis grava verkisto en la historio de la moderna ĉina literaturo. Li opiniis, ke Esperanto povas unuigi ĉiujn naciojn de la mondo kaj helpi internacian komunikadon, precipe inter malsamaj literaturaj tradicioj. Li forte subtenis la tradukon de literaturo pere de Esperanto. Ekzemple, li helpis junan esperantiston Sun Yong, kiu tradukis poemon de la fama hungara poeto Petőfi, Johano la Brava . Tiun poemon Sun Yong tradukis en la ĉinan ne rekte el la hungara, sed pere de la Esperanta traduko de Kalocsay. Lu Xun redaktis por li la tradukon kaj poste eĉ pagis por ĝia aperigo.

En la Movado aperis proponoj pri reformo de la ĉinaj lingvo kaj skribmaniero, kaj Esperanto fariĝis centro de la diskuto. La lingvisto Qian Xuantong eĉ proponis, ke la ĉina popolo forlasu la tradician ĉinan skribon kaj uzu Esperanton kiel sian denaskan lingvon. Post diskutoj inter intelektuloj, la ideo ne trovis akcepton kaj estis forlasita. La diskutoj pri lingva reformo tamen inspiris la evoluigon de latin -literaj sistemoj por la ĉina skribo, ekzemple Latinigita Nova Skribaĵo.

Hodiaŭ en lernolibroj pri la ĉina historio, oni ofte preterlasas la rolon de Esperanto en la Movado de Nova Kulturo. Tamen ni ne forgesu ĝian inspiron al la tiamaj intelektuloj, kiuj klopodis ligi sian landon kun la ekstera mondo post jarcentoj da izoliĝo .

Alexander Shenghao Hu

4

1

Alexander Shenghao Hu estas ĉina esperantisto loĝanta en Britujo, kiu faras sian doktoran studadon pri kompara literaturo ĉe la Universitato Reĝino Mary en Londono. Li eklernis Esperanton en 2012 kaj estas komitatano de Londona Esperanto-Klubo.

brava: tre lerta, tre kapabla, sen-tima malgraŭ danĝeroj.

demokratio: sistemo de regado, laŭ kiu la tuta popolo elektas siajn politikistojn per voĉ-donado.

dinastio: sinsekvo de regantoj el la sama familio.

imperio: granda ŝtato, kiu konsistas el pluraj landoj kutime regataj de unu tre forta lando.

inspiro: estigo de ideoj kaj pensoj en la menso de aliaj homoj; plantado de ideo por art-verko en la menso de alia homo.

intelektulo: inteligenta homo, kiu okupas sin ĉefe pri mensaj aferoj.

izoliĝo: la stato de homo aŭ ŝtato, kiu vivas aparte de aliaj, sen kontaktoj kaj ebleco komuniki.

klerigi: per instruado profundigi la sciojn kaj juĝ-kapablon.

konservativulo: homo, kiu volas reteni la ekzistantan staton de aferoj, aŭ reiri al tiuj de la pasinteco; homo, kiu kontraŭas ŝanĝojn kaj reformojn.

latina (alfabeto): la alfabeta skrib-sistemo uzata precipe de la eŭropaj lingvoj.

novelo: mallonga literatura (sed ne poezia) verko.

parto-prenanto: unu el la homoj, kiuj ĉe-estas kaj kune aktivas en iu komuna aranĝo.

pere de: per.

reage: agante responde al situacio aŭ okazaĵo.

re-formo: ŝanĝo en la formo de afero kun la celo plibonigi ĝin.

respubliko: ŝtato, kies estro ne estas reĝo, sed homo elektita de la popolo.

revolucio: subita grandega ŝanĝo en la formo de regado, ofte per amasa popola agado aŭ interna milito; subita grandega ŝanĝiĝo en la irado de aferoj.

rolo: la funkcio aŭ agado, kiun iu aŭ io plenumas.

sub-tenanto: iu, kiu donas sian helpon al homo, asocio, projekto, politiko aŭ simile, por ke ĝi sukcesu.

--------------------------------------------------------------------------------
